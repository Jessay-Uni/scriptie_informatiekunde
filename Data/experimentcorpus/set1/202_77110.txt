EU-sancties tegen Oekraïne

De Europese Unie neemt maatregelen tegen Oekraïense functionarissen die verantwoordelijk zijn voor het geweld en mensenrechtenschendingen in het Oost-Europese land. Dat hebben EU-ministers van Buitenlandse Zaken vandaag in Brussel in een spoedzitting besloten. De sancties treden deze week in werking, zei de Italiaanse minister Bonino. Degenen die verantwoordelijk zijn voor het geweld mogen niet naar de 28 EU-landen reizen. Ook worden de tegoeden in de EU van deze personen bevroren. Het is nog niet bekend wie getroffen wordt door de sancties. Minister Timmermans wilde nog geen namen noemen, omdat de desbetreffende personen hun geld dan mogelijk naar andere rekeningen overboeken. Zowel mensen van de regering als van de oppositie kunnen sancties opgelegd krijgen. Timmermans sloot niemand uit, ook de Oekraïense president Janoekovitsj niet. Een wapenembargo heeft het niet gehaald. Wel is besloten dat er niets meer mag worden geleverd aan Oekraïne dat de oproerpolitie kan inzetten tegen demonstranten. Het geweld in Kiev is volledig uit de hand gelopen. Vandaag zijn in de hoofdstad Kiev tientallen doden gevallen.