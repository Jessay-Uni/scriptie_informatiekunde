Grote vangst Fiod bij autoverhuurbedrijf voor de onderwereld

Dure Porsches, Mercedessen en Harley Davidsons: in een onderzoek naar een autoverhuurbedrijf dat ervan wordt verdacht voor de onderwereld te werken heeft de FIOD voor een kapitaal in beslag genomen. De opsporingsdienst van de Belastingdienst viel deze week acht woningen en bedrijfspanden in Limburg, Brabant en Duitsland binnen. Behalve elf auto's en twee motoren namen rechercheurs ook dure horloges, een camper en 15.000 euro cash in beslag. Volgens 1Limburg is er nog niemand aangehouden, maar er zijn wel meerdere verdachten in beeld. Volgens de FIOD functioneerden twee bedrijven in Aken en WuÌˆrselen als 'verhuurbedrijf' voor de dure auto's. Criminelen 'huurden' daar de exclusieve voertuigen - met Duitse kentekens - terwijl die eigenlijk hun eigendom waren. Criminelen gebruiken graag huurauto's zodat politie en justitie de wagens niet kunnen afpakken als crimineel bezit. Het huren van de auto gebeurt vaak op naam van een stroman of via ingewikkelde constructies over de grens. Ook wordt zo de bpm (aanschafbelasting op auto's en motoren) en de btw ontdoken, wat bij dit soort auto's al snel neerkomt op tienduizenden euro's. Bij de auto's die in beslag zijn genomen, zaten onder meer vier dure Mercedessen, een fonkelnieuwe Porsche GT3 (cataloguswaarde 229.000 euro) en een Porsche Panamera Turbo SE Hybrid. In een Chrysler Voyager vond opsporingsdienst FIOD een geheim opbergvak, verstopt onder de achterstoel, voor drugs, geld of wapens. Ook stuitte de FIOD op een tot luxe camper omgebouwde vrachtwagen, die ook als werkplaats gebruikt kan worden.