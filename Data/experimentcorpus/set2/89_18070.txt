Sanoma en Talpa nemen SBS over

Uitgeverij Sanoma en Talpa, het mediabedrijf van John de Mol, nemen SBS Nederland over. De huidige eigenaar ProSiebenSat.1 is het eens geworden over een overname. Sanoma wordt voor 67 procent eigenaar van SBS Broadcasting en Talpa voor 33 procent. SBS is na RTL de grootste commerciële televisiemaatschappij van Nederland. De maatschappij heeft de zenders SBS6, Net5, Veronica, de tv-bladen Veronica Magazine en Totaal TV en tv-productiebedrijven en teletekstbedrijven. "Sanoma en Talpa willen investeren in het bedrijf, terwijl de vorige eigenaren vooral keken naar wat zij konden verdienen aan hun geïnvesteerde euro", zei Talpa-woordvoerder Thomas Notermans vanochtend in het Radio 1 Journaal. "Natuurlijk zijn Sanoma en Talpa ook commerciële bedrijven, maar die return on investment komt pas aan het eind. We willen eerst investeren in mooie dingen waar mensen naar willen kijken en adverteerders aantrekken." De overname sluit ook aan bij de internationale ambities van ondernemer John de Mol: "Ik ben na andere televisieavonturen teruggegaan naar de core business, en die is voor Talpa het ontwikkelen en creëren van nieuwe formats. Ons business model is om dat internationaal uit te rollen en wereldwijd te exploiteren." In België neemt Sanoma samen met uitgever Corelio, en Wouter Vandenhaute en Erik Watté van productiehuis Woestijnvis de SBS-zenders VT4 en VIJFtv over. Samen vormen ze de holding De Vijver, die nu ook eigenaar wordt van het populaire weekblad Humo. De totale waarde van de overname in Nederland en België is 1,225 miljard euro. Door de verkoop wordt het medialandschap in beide landen grondig hertekend. De Mededingingsautoriteit (NMa) moet de transactie nog wel goedkeuren.