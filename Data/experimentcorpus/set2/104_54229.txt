Doden door overstroming Indonesië

Door overstromingen in het noorden van het Indonesische eiland Sulawesi zijn zeker vijftien mensen om het leven gekomen. Duizenden mensen hebben hun huizen verlaten. De bewoners van het gebied waren nog bezig met het opruimen van de troep van een eerdere overstroming toen ze door modderstromen en losgeraakte stenen werden overvallen. Sommige plaatsen staan volgens de autoriteiten twee meter onder water. In het berggebied rond de stad Manado had het dagenlang hard geregend. Onder de doden zijn drie kinderen. Reddingsteams en militairen zijn nog op zoek naar overlevenden. Indonesië heeft veel last van overstromingen. Een maand geleden liep een groot deel van de hoofdstad Jakarta onder water.