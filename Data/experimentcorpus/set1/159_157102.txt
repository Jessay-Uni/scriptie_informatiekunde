China en Rusland willen dat Noord-Korea rakettesten staakt

China en Rusland willen dat Noord-Korea de nucleaire- en rakettesten staakt. Ook roepen ze de Verenigde Staten op om de ontwikkeling van het raketafweersysteem THAAD in Zuid-Korea stil te zetten en geen grootschalige militaire oefeningen meer te houden met dat land. Dat werd duidelijk na een ontmoeting tussen de Russische president Poetin en de Chinese leider Xi Jinping. Het is een reactie op de lancering van een nieuwe raket door Noord-Korea, vanochtend. Eerder al zei de Russische onderminister van Buitenlandse Zaken volgens persbureau RIA dat die lancering een inbreuk is op resoluties van de VN-Veiligheidsraad. Ryabkov zegt dat de spanningen rond Noord-Korea tot "catastrofale ontwikkelingen" kunnen leiden. Eerder al reageerde de Amerikaanse president Trump op de lancering. Hij vroeg zich op Twitter af of "die man niets beters te doen heeft met zijn leven". Hij doelde daarbij op de Noord-Koreaanse leider Kim Jong-un. 