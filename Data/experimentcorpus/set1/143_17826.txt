Clinton: nieuwe wreedheden regime Kadhafi

De Amerikaanse regering heeft opnieuw het geweld tegen Libische burgers scherp veroordeeld. Minister Clinton van Buitenlandse Zaken sprak van nieuwe wreedheden door de troepen van Kadhafi. Clinton zei dat sluipschutters op weerloze burgers schieten en ze noemde de situatie in de belegerde stad Misrata nijpend. Regeringstroepen hebben daar het water en de elektriciteit afgesloten. Clinton is vandaag in Berlijn, waar de NAVO-landen over de situatie in Libië spreken. Frankrijk en Groot-Brittannië pleiten voor een grotere militaire inzet om de opstandelingen te helpen. Ze willen dat andere landen ook doelen op de grond gaan aanvallen. Naast Libië staat ook Afghanistan op de agenda van de tweedaagse NAVO-top. Gisteren heeft een internationale contactgroep Kadhafi voor het eerst officieel opgeroepen om af te treden. De oproep komt van 16 landen in Europa en het Midden-Oosten, de VN, de Arabische Liga en de Afrikaanse Unie. De internationale contactgroep, die bijeen was in Qatar, overweegt de opstandelingen in Libië financieel te steunen. Er zijn geen toezeggingen gedaan om de opstandelingen wapens te leveren. Nederland en België zijn gezamenlijk lid van de internationale contactgroep. De Belgische minister van Buitenlandse Zaken, Steven Vanackere, vertegenwoordigde de twee landen, ondersteund door een Nederlandse topambtenaar. VN-chef Ban Ki-moon benadrukte dat het conflict in Libië een humanitaire crisis is en dat het erger wordt: "In ons doemscenario zullen zo'n 3,6 miljoen mensen humanitaire hulp nodig hebben". Libië heeft ongeveer zes miljoen inwoners. Volgens de VN-chef zijn op dit moment bijna een half miljoen mensen het land ontvlucht sinds de crisis begon. Hij riep de overige landen op "met één stem te spreken". 