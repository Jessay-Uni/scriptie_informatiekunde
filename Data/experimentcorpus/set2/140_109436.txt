Taxi ramt wagen Rijkswaterstaat op A5

Op de A5 in Noord-Holland is vanochtend vroeg een taxi tegen een voertuig van Rijkswaterstaat geknald. Waarschijnlijk heeft de taxichauffeur rode kruizen boven de weg genegeerd. Niemand is gewond geraakt. De pijlwagen van Rijkswaterstaat stond bij Lijnden op de A5 na een eerder ongeluk, waarbij een auto de vangrail in was gereden. Tijdens de afhandeling daarvan was de verbinding naar de A9 afgesloten en stonden boven de rijbanen rode kruizen. Toen de taxi de wagen van Rijkswaterstaat ramde, was de weginspecteur niet in de auto. De taxichauffeur, een 39-jarige man uit Koog aan de Zaan, werd in een ambulance nagekeken, maar bleek eveneens niets aan de botsing te hebben overgehouden. De taxichauffeur moet nog gehoord worden, maar Rijkswaterstaat gaat ervan uit dat die de rode kruizen heeft genegeerd. Minister Schultz van Verkeer heeft naar aanleiding van het ongeluk op Twitter opgeroepen de waarschuwingsborden op de weg goed in de gaten te houden. Het is niet de eerste keer dat een wagen van Rijkswaterstaat is aangereden.