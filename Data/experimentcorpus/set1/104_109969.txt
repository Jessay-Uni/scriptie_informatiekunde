Weinig hoop meer voor noordelijke witte neushoorn

In een Tsjechische dierentuin is een noordelijke witte neushoorn overleden. Het vrouwtje Nabire bezweek aan de gevolgen van een gescheurde cyste. Voor zover bekend zijn er nu wereldwijd nog maar vier noordelijke witte neushoorns over. Het 31-jarige vrouwtje leefde in de Dvur Kralove dierentuin. De directeur spreekt van een tragisch verlies en vreest dat het ras uitsterft. "Nabire was de vriendelijkste neushoorn die we ooit hebben gehad. Haar dood staat symbool voor de drastische daling van de neushoornstand, die te wijten is aan de hebzucht van de mens." De hoorn van het dier wordt in sommige delen van AzieÌˆ en de Arabische wereld gebruikt in medicijnen. De noordelijke witte neushoorn werd voor het laatst in het wild gezien in 2007. In Kenia leeft het laatste mannetje samen met twee vrouwtjes. Het andere vrouwtje woont in San Diego. Van de zuidelijke witte neushoorn leven er nog wel duizenden in Afrika.