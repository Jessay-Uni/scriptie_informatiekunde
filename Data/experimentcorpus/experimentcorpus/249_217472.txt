15 jaar cel voor stel dat op Curaçao Nederlandse stagiaire ontvoerde

Een man en een vrouw die vorig jaar op Curaçao een Nederlandse stagiaire ontvoerden, moeten vijftien jaar de gevangenis in. Er was twaalf jaar tegen het stel geëist. Shelomi P. (30) en Azanahil M. (34) ontvoerden het toen 17-jarige meisje op 25 augustus. Ze gaven haar een lift en dwongen haar om geld te pinnen. Daarna randden ze haar aan en gooiden haar van de rotsen. De stagiaire hield zich in het water schuil tussen de rotsen en bleef daar de hele nacht zitten. De volgende ochtend zwom ze naar het strand en werd daar gered door een vrouw die haar naar de politie bracht. De man en vrouw werden opgepakt na het bekijken van camerabeelden van de geldautomaat. De twee zeggen dat ze alleen wat drugs aan het meisje wilden verkopen en dat ze haar hielpen met het pinnen, maar dat gelooft de rechtbank op Curaçao niet. Eerder hadden de twee nog een bekentenis afgelegd, maar die trokken ze later in.