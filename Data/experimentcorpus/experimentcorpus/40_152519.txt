Metropole Orkest voor de vierde keer naar BBC Proms

 Het Metropole Orkest is opnieuw uitgenodigd om op te treden tijdens de BBC Proms in de Royal Albert Hall in Londen. Het is de vierde keer dat het orkest deelneemt aan de serie zomerconcerten voor een groot publiek. Het concert van het Metropole Orkest wordt gehouden op 24 augustus en de dag daarna uitgezonden door de Britse zender BBC Four. Het orkest zal onder leiding staan van chef-dirigent Jules Buckley. De BBC Proms trekken elk seizoen tientallen miljoenen kijkers en luisteraars. Vorig jaar had bij het optreden van het orkest voor de BBC de muziek van de veelzijdige jazzmuzikant Quincy Jones de hoofdrol. Bij het concert op 24 augustus staat Charles Mingus (1922-1979) centraal. Hij was orkestleider, componist, contrabassist en pianist. Op de website van het orkest zegt chef-dirigent Buckley dat Mingus hoog scoort als een van de invloedrijkste personen in de geschiedenis van de jazzmuziek. Mingus beleefde zijn hoogtijdagen in de jaren vijftig en zestig, maar is nog steeds een grote inspiratie voor jazzmuzikanten. Tijdens het concert zullen een aantal van Mingus' favoriete nummers gespeeld worden, zoals Better Get It In Your Soul, Moanin' en Goodbye Pork Pie Hat.