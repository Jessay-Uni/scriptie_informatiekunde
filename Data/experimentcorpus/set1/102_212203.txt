1 juli: coronaregels verder versoepeld, wat mag er allemaal weer?

Het is 1 juli en dat betekent dat de coronamaatregelen flink worden versoepeld. Volgens het kabinet gaat Nederland vandaag van een 'intelligente lockdown' naar 'ruimte met regels'. EeÃÅn basisregel blijft voor volwassenen overeind: houd anderhalve meter afstand tot anderen. Al is er een uitzondering waar vooral opa's en oma's blij mee zullen zijn: kinderen tot 12 jaar hoeven onderling en tot volwassenen geen afstand meer te houden. Ze kunnen opa en oma dus weer een knuffel geven. Jongeren tot 18 jaar hoeven vanaf vandaag ook onderling geen afstand meer te houden, maar moeten dat nog wel doen bij volwassenen. En er verandert meer; hieronder de belangrijkste wijzigingen op een rij. Vanaf vandaag geldt er geen limiet meer voor het aantal bezoekers van evenementen, zolang je vooraf een plek kunt reserveren en er een gezondheidscheck is. Kan niet aan die voorwaarden worden voldaan, dan geldt een maximum van 100 bezoekers binnen en 250 buiten. Ook geldt altijd dat anderhalve meter afstand moet worden gehouden. De beperkingen voor het aantal bezoekers aan de horeca, theaters, bioscopen en gebedshuizen verdwijnen, al blijft ook hier de anderhalvemeterregel gelden. Het betekent ook dat je meer mensen kunt uitnodigen voor verjaardagen, buurtfeestjes, bruiloften en uitvaarten. Daarnaast maakt de verruiming het mogelijk dat ook kermissen en stadions weer opengaan, al moet ook daar anderhalve meter afstand worden gehouden. En voor supporters zijn zingen en spreekkoren verboden, om de kans op verspreiding van het virus te beperken. Het openbaar vervoer is vanaf vandaag ook weer toegankelijk voor niet-noodzakelijke reizen. In de bussen, trams, metro's en treinen kunnen alle zitplaatsen weer worden gebruikt. Niet-medische mondkapjes blijven verplicht en reizigers wordt wel gevraagd om drukte te mijden en zo veel mogelijk buiten de spits te reizen. Ook voor taxi's en touringcarbedrijven is er goed nieuws. Die mogen weer met volle voertuigen gaan rijden. Wel moet een plek worden gereserveerd, een gezondheidscheck gedaan en een mondkapje worden gedragen. En tot slot de auto: iedere bestuurder mag weer mensen uit een ander huishouden meenemen. Bij het carpoolen geldt geen mondkapjesplicht, wel wordt geadviseerd om er een te dragen. Ook voor sporters zijn er vanaf vandaag veel versoepelingen. Zo kun je weer terecht in de sportschool en zijn alle binnen- en buitensporten weer toegestaan. Bij contactsporten zoals voetbal hoeft geen afstand te worden gehouden. Ook sportkantines gaan weer open. Daar moet wel afstand worden gehouden, net als in de kleedruimtes. Dat geldt overigens alleen voor volwassenen, voor jongeren tot 18 jaar is afstand houden onderling dus niet verplicht. Ten slotte kunnen alle mensen met contactberoepen vanaf vandaag weer aan het werk. De kappers en fysiotherapeuten mochten dat al, maar vanaf vandaag mogen ook de sekswerkers weer aan de slag. Ook mag er weer contact zijn tussen hulpbehoevenden en hun begeleiders en mogen masseurs, sporters, acteurs en dansers weer aan het werk. Alleen de nachtclubs en discotheken blijven voorlopig nog dicht. Daar kijkt het kabinet begin september opnieuw naar.