WHO: strijd tegen mazelen helpt, maar we zijn er nog niet

In de afgelopen vijftien jaar is het gezondheidsorganisaties gelukt om het aantal sterfgevallen door mazelen flink terug te dringen. Gemiddeld overlijden nog 134.000 kinderen per jaar aan de ziekte, maar het aantal sterfgevallen is met 79 procent gedaald, zeggen Unicef en de Wereldgezondheidsorganisatie WHO. Met ongeveer 400 sterfgevallen door mazelen per dag, is het nog altijd een van de belangrijkste doodsoorzaken bij kinderen. Volgens Unicef kan het aantal doden de komende jaren nog verder dalen. Dat was de doelstelling van Unicef en de WHO. De mazelen kunnen helemaal verdwijnen, maar er moeten dan wel dingen veranderen. "We missen de wil van de politiek om ook echt ieder kind te bereiken en te vaccineren. Als dat niet verandert, blijven er kinderen doodgaan aan een ziekte die makkelijk en goedkoop te behandelen is. Want we hebben alle middelen en kennis om de wereld mazelenvrij te maken", zegt Robin Nandy van Unicef. Grote verschillen De daling in het aantal sterfgevallen is niet overal merkbaar. Zes landen in Afrika en Zuidoost-AzieÌˆ zijn samen nog altijd verantwoordelijk voor 75 procent van de sterfgevallen. Andere gebieden zijn in het afgelopen jaar helemaal mazelenvrij verklaard, zegt directeur Okwo-Bele van de vaccinatieafdeling van de WHO. "De twee Amerika's hebben dit jaar bewezen dat het uitroeien van mazelen mogelijk is. Nu moeten we de ziekte stoppen in andere delen van de wereld, en dat begint met vaccinatie."