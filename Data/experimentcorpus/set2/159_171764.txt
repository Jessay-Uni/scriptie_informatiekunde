Nederlandse vrouwen doen aangifte van groepsverkrachting in BelgieÌˆ

Het parket in Antwerpen onderzoekt een groepsverkrachting waarbij twee Nederlandse vrouwen betrokken zouden zijn. Dat melden Belgische media. Drie verdachten zijn opgepakt, naar een vierde man wordt nog gezocht. De vrouwen van 21 en 22 jaar bezochten vrijdagavond een feest in de Antwerpse discotheek Roxy. Bij dit feest raakten ze aan de praat met een groepje mannen. De vrouwen werden vermoedelijk gedrogeerd. Ze hebben aan de politie verteld dat ze zich in eerste instantie niets meer van de avond konden herinneren. De mannen zijn meegegaan naar de hotelkamer van de vrouwen en zouden daar de hele nacht zijn gebleven. Volgens de Belgische media zag een receptionist van het hotel de mannen de volgende ochtend vertrekken. Toen de vrouwen later verward wakker werden, bleken hun geld en mobiele telefoons gestolen. Toen het personeel van het hotel hen over de mannen vertelden, zouden hun herinneringen weer terug zijn gekomen. Vervolgens deden ze aangifte. De volgende avond meldde een van de mannen zich opnieuw bij het hotel. Hij was op zoek naar de vrouwen. De uitbater van het hotel heeft hem toen vastgehouden tot de politie kwam, schrijven de Belgische media.