Grote diamantroof in Wenen

In Wenen heeft een overvaller gisteren een koffer vol diamanten buitgemaakt. De edelstenen hebben volgens Oostenrijkse media een waarde van 700.000 euro. De overvaller wachtte in het centrum van de Oostenrijkse hoofdstad een juwelier op. Die had net bij een bank een koffer met diamanten en geld opgehaald en was daarmee op weg naar een goudsmid. De man belaagde de juwelier van achteren en werkte hem tegen de grond. Ook bedreigde hij hem met een pistool. Daarna ging hij er met de buit vandoor. De overval was op klaarlichte dag in een drukke winkelstraat. De dader is spoorloos.