Macron wil nepnieuws in campagnetijd bestrijden met nieuwe wet

De Franse president Macron heeft een wet aangekondigd waarmee het in verkiezingstijd mogelijk moet worden om nepnieuws te bestrijden. In zijn nieuwjaarstoespraak zei hij dat dat soort wetgeving noodzakelijk is "om de democratie te beschermen". De wettekst moet binnenkort gepresenteerd worden. Met de nieuwe wetgeving moet het voor de autoriteiten mogelijk worden om "nepinformatie" van websites te laten verwijderen in de campagneperiode. Ook zouden sites volledig geblokkeerd kunnen worden. Macron kondigde ook aan dat de Franse mediawaakhond CSA meer middelen krijgt om op te treden tegen pogingen van buitenlandse omroepen om Frankrijk te destabiliseren. Macron zei er niet bij hoe de autoriteiten moeten vaststellen of iets nepnieuws is. Front National-leider Marine Le Pen vindt dat hij met de wet probeert "de burgers te muilkorven". Ze vraagt zich af of rechters of de regering gaan bepalen wat nep is en wat niet. De Franse president was tijdens zijn verkiezingscampagne van afgelopen jaar geregeld het doelwit van nepnieuws. Zo werden er verhalen verspreid dat hij een geheime homoseksuele relatie zou hebben en dat hij geld zou verbergen in een belastingparadijs op de Bahama's. De verhalen werden vaak verspreid door de Russische media als RT en Sputnik, die door het Kremlin worden gefinancierd. Bij een gezamenlijke persconferentie met president Poetin in mei nam Macron fel stelling tegen die twee media. Hij sprak daar, naast Poetin, van propaganda en lasterlijke leugens. "Als media dat verspreiden, zijn ze niet langer journalisten", zei hij toen.