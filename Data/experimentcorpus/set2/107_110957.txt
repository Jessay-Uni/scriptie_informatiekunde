Human Rights Watch vermoedt oorlogsmisdaad in Jemen

"We hebben lichamen onder het puin vandaan gehaald, delen van lichamen. Een hoofd, handen..." Voor de bewoners van de havenstad Mokka in Jemen was het een gruwelijk drama. Op vrijdagavond 24 juli kwamen er negen bommen neer op woonblokken. Er kwamen 65 burgers om het leven, onder wie tien kinderen. "Dit was zonder twijfel een luchtaanval van de militaire coalitie onder leiding van Saudi-Arabië", zegt Belkis Wille van Human Rights Watch. Zij bezocht de stad Mokka kort na de aanval en filmde de overlevenden. De onderzoekster is even in Nederland. "Het was een gruwelijk beeld. De bommen kwamen neer op wooncomplexen waar medewerkers van een energiecentrale wonen. De doden waren technici en hun families." Volgens Human Rights Watch was er geen duidelijk militair doel en lijkt de luchtaanval daarom sterk op een oorlogsmisdaad. De mensenrechtenorganisatie wil dat een VN-commissie onderzoek doet naar de Saudische aanval en naar andere oorlogsmisdaden in Jemen. Wille: "De Saudische coalitie ontkent dat ze achter de aanval in Mokka zit, maar wij hebben duidelijke bewijzen. Wij hebben tientallen ooggetuigen gesproken. Zij hebben de vliegtuigen gezien en gehoord. De Houthi-rebellen hebben niet de capaciteit om dit soort luchtaanvallen uit te voeren." Volgens Wille zijn er ook bij tientallen andere bombardementen veel burgerdoden gevallen. "Maar tot nu toe is nog niks onderzocht en is niemand verantwoordelijk gehouden." Wille hoopt dat ook Nederland zich sterk maakt voor een onderzoekscommissie. Ze sprak vandaag in Den Haag onder meer met de nieuwe Nederlandse ambassadeur voor Jemen. Human Rights Watch maakt ook melding van mogelijke oorlogsmisdaden gepleegd door de Houthi-rebellen. Wille: "De Houthi's gebruiken onder meer Katjoesja-raketten. Die zijn verre van nauwkeurig. Ze schieten die raketten af op gebieden met veel burgers, zoals grote woonwijken in de stad Aden." Volgens Wille hebben de Houthi-rebellen ook beschietingen uitgevoerd op woonwijken over de grens in Saudi-Arabië. "We zien dat geen van de partijen onderzoek doet naar schendingen van het oorlogsrecht door hun eigen troepen. Daarom roepen wij de internationale gemeenschap op om hun verantwoordelijkheid te nemen." Volgens Wille is de situatie in Jemen, sowieso al het armste land in de regio, op dit moment verschrikkelijk. "Sinds coalitietroepen het land bombarderen, zijn er al meer dan 4000 bommen gevallen. Zeker 1900 burgers zijn omgekomen." Door de aanhoudende gevechten is het merendeel van de 24 miljoen inwoners afhankelijk van humanitaire hulp. Ruim 20 miljoen Jemenieten zouden door het conflict zijn afgesloten van schoon drinkwater. Na de Arabische lente in Tunesië en Egypte breekt in 2011 ook in Jemen een opstand uit, tegen het autoritaire bewind van president Saleh, die dan 33 jaar aan de macht is. Saleh stapt op en interim-president Hadi neemt het stokje over. Maar Hadi heeft geen controle over het land en sinds zijn aantreden overheerst de chaos in Jemen. Een van de beloftes van Hadi was: meer macht en autonomie voor de Houthi's, een sjiitische rebellengroep in het noorden van Jemen. Maar de nieuwe president komt die belofte niet na en daarom beginnen de Houthi's een offensief. In korte tijd weten ze op te rukken naar de hoofdstad Sanaa, en veroveren ze ook andere delen van het land. De laatste maanden verliezen de Houthi's terrein. Een militaire coalitie onder leiding van buurland Saudi-Arabië wil president Hadi terug in het zadel helpen en voert sinds eind maart luchtaanvallen uit op Houthi-doelen. 