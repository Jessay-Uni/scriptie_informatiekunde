Verkeerschaos rond Eindhoven door gekantelde truck

Rond Eindhoven is vanochtend een verkeerschaos ontstaan door een ongeluk waarbij op de A2 een vrachtwagen is gekanteld. Dat gebeurde even voor 06.00 uur, in de richting van Maastricht. Doordat een lantaarnpaal op de andere weghelft terecht is gekomen, had ook het verkeer richting Den Bosch er last van. In zuidelijke richting is de weg helemaal dicht, in noordelijke richting was een rijstrook lange tijd dicht. De chauffeur is bij het ongeluk gewond geraakt. Op de A2 en de A58 ontstonden files van meer dan 15 kilometer. Het verkeer kon wel gebruikmaken van de parallelrijbaan, de N2, maar ook daar stonden lange files. Op het hoogtepunt stond er in en om Eindhoven ongeveer 100 kilometer file. De ANWB adviseerde om de wegen rond Eindhoven zoveel mogelijk te mijden en gebruik te maken van omleidingsroutes. Het was sowieso een drukke ochtendspits, ook op andere plekken stonden veel files. Rond 08.30 uur stond er 280 kilometer file. Daarmee was de spits volgens de ANWB tweemaal zo druk als gemiddeld op woensdag. Op de N247, de provinciale weg tussen Amsterdam en Hoorn, zijn vanochtend vroeg bij een ongeluk twee doden gevallen. De auto waarin ze zaten, reed tegen een boom. Twee andere inzittenden raakten gewond, meldt de politie. Zij zijn naar het ziekenhuis gebracht. De weg werd in beide richtingen afgesloten, maar is inmiddels weer open. Door de afsluiting liep het ook vast op de A7. 