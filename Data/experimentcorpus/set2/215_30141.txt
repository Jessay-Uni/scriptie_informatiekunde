Goederenoverslag haven A'dam groeit

De Amsterdamse haven heeft het afgelopen jaar 2 procent meer goederen overgeslagen dan in 2010. Daarmee heeft Amsterdam een beter jaar achter de rug dan de haven in Rotterdam. Die noteerde een groei van 0,8 procent. Inclusief de havens van IJmuiden, Beverwijk en Zaanstad kwam de totale overslag in de Amsterdamse havenregio in 2011 uit op ruim 92 miljoen ton. De Amsterdamse haven deed het vooral goed in de eerste helft van 2011 met een groei van 5,5 procent. In de tweede helft van het jaar viel de groei stil. Amsterdam, de vierde haven van Europa, moest het vooral hebben van de overslag van olieproducten. Die steeg met 9 procent tot 37,1 miljoen ton. De verwerking van zeecontainers daalde met 28 procent naar rond de 600.000 ton. Ook de overslag van grondstoffen voor landbouw nam af met 12 procent tot bijna 8 miljoen ton. Verder legde er vorig jaar een recordaantal van 123 zeecruiseschepen aan in de Amsterdamse haven. Dat is 34 procent meer dan het jaar ervoor. Havendirecteur Dertje Meijer noemt de resultaten goed, "zeker gezien de economische omstandigheden". De Amsterdamse haven verwacht voor dit jaar een lichte groei van de overslag door de ingebruikname van nieuwe terminals.