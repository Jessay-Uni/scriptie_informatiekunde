Acteur Paul Walker verongelukt

In Californië is acteur Paul Walker (40) omgekomen bij een auto-ongeluk. Walker is vooral bekend van de speelfilm-serie The Fast and the Furious. De auto waarin Walker zat, botste tijdens een liefdadigheids-evenement tegen een boom en een lantaarnpaal. De wagen vloog in brand. De acteur zat volgens een bericht op zijn Facebook-pagina niet zelf achter het stuur. Een vriend van Walker bestuurde de Porsche. Ook de bestuurder overleefde het ongeluk niet. Walker, geboren en getogen onder de rook van Hollywood, begon zijn acteercarrière als baby in een reclame voor Pampers. Op zijn twaalfde speelde hij voor het eerst in televisieseries als Who's the boss. Kort daarna kreeg hij ook zijn eerste rollen in speelfilms. Zijn doorbraak kwam met de rol als Brian O'Connor in de eerste The Fast en the Furious-film in 2001. Ook speelde hij in Flags of our Fathers van Clint Eastwood. De opnames voor de zevende The Fast and the Furious zijn in volle gang. Vin Diesel, Walkers vaste tegenspeler in de auto-films, heeft met verslagenheid gereageerd en een foto op Instagram gezet. Het fotobijschrift van Diesel: 'Brother, ik zal je heel hard missen. Ik ben sprakeloos. De hemel heeft er een nieuwe engel bijgekregen. Rust in vrede.'