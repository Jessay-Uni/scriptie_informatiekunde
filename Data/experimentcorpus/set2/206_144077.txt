'Laat werkloze vijftigplusser omscholen tot bakker of smid'

VVD en CDA willen dat er een ambachtsacademie komt waar werkloze vijftigplussers zich kunnen laten omscholen tot ambachtsman of -vrouw. Oudere werklozen vinden vaak moeilijk een nieuwe baan, terwijl er tegelijkertijd een gebrek is aan bijvoorbeeld kundige banketbakkers en goudsmeden. De Kamerleden Van 't Wout (VVD) en Heerma (CDA) zullen dit vanmiddag in de Tweede Kamer voorstellen. Ze zeggen dat er in het bestaande onderwijs nauwelijks opleidingen zijn voor ambachtelijke vakken. De twee pleiten voor een tweejarige opleiding voor vijftigplussers. Volgens hen stoppen jaarlijks zo'n 7000 ambachtslieden met hun bedrijf. De oudere werklozen zouden in dat gat kunnen springen. Ze hoeven dan ook niet meer mee te doen aan sollicitatieprocedures waarin ze weinig kans maken. "Bovendien voorkomen we zo dat mooie en belangrijke ambachten in ons land verdwijnen", zegt Van 't Wout. 