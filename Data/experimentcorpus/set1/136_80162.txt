Felle ondervraging Oscar Pistorius

De Zuid-Afrikaanse atleet Oscar Pistorius is tijdens de derde dag van zijn getuigenis stevig ondervraagd door de openbaar aanklager. Hij werd onder meer gedwongen om te kijken naar een foto van het bebloede hoofd van zijn vriendin Reeva Steenkamp. Aanklager Gerrie Nel vroeg als eerste aan Pistorius of hij de gevolgen van zijn daad onderkende. De atleet zei dat hij een vergissing had begaan. Daarop vroeg Nel: "Je hebt iemand vermoord, dat is wat je hebt gedaan! Je schoot en doodde haar, neem je je verantwoordelijkheid niet?" Pistorius antwoordde dat hij dat doet. Volgens de aanklager is het hoofd van Steenkamp ontploft toen het door een van de vier schoten van Pistorius werd geraakt. Nel toonde een foto van het bebloede hoofd en zei tegen de atleet: "Het is tijd dat je ernaar kijkt." Pistorius werd emotioneel en zei dat hij niet hoefde te kijken, omdat hij erbij was toen zijn vriendin overleed. De rechtszaak wordt door verschillende nieuwszenders live uitgezonden, maar Pistorius wordt niet in beeld gebracht. Door een fout werd de expliciete foto per ongeluk uitgezonden. 