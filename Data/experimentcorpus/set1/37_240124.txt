112-fotograaf uit Hoogezand ontdekt brand in Berlijn en verdient vakantie terug

Mede dankzij een melding van 112-fotograaf Dennis Venema uit Hoogezand is tijdens zijn vakantie in Berlijn een woningbrand geblust. Venema en zijn vriendin hadden een kamer geboekt op de veertiende verdieping van een hotel. Toen hij gisteravond nog even wilde kijken naar de skyline van de stad, zag hij in een flatgebouw aan de overkant van de straat een beginnende woningbrand op de tiende verdieping. De fotograaf pakte zijn camera en nam de lift naar beneden. "Ik heb in de lift 112 gebeld, waarna de brandweer onderweg was. Er rukten zeker dertig voertuigen uit inclusief ambulances. Zo'n honderdtwintig brandweermensen waren bezig met blussen en slangen naar boven sjouwen, zegt Venema tegen RTV Noord. Venema kreeg van de hulpdiensten te horen dat zijn vroege melding erger heeft voorkomen. "Ze vonden het een bijzonder verhaal en belangrijker natuurlijk dat ik 112 had gebeld." Als nieuwsfotograaf is Venema in Nederland vaak aanwezig bij branden en grote ongelukken. "Ze zeggen wel eens dat het lot je achtervolgt, zelfs op vakantie." Zijn optreden levert Venema ook nog een financieel voordeel op. "Ik was in het eerste halfuur de enige fotograaf en heb de foto's kunnen verkopen aan Duitse media, dus de vakantie is terugverdiend. De vijf nachten hotel zijn eruit." Bij de brand raakte niemand zwaargewond. Wel werden enkele mensen gecontroleerd door ambulancepersoneel omdat ze rook hadden ingeademd.