Busje met pelgrims stort van brug in India

In het zuiden van India zijn zeker 21 mensen om het leven gekomen toen een busje met pelgrims van een brug reed. Onder de slachtoffers zijn zes kinderen. Alleen een 12-jarige jongen heeft het ongeluk overleefd. De pelgrims hadden een bezoek gebracht aan een hindoetempel in Tirupati. Op de terugweg reed de bus bij een brug door de reling. Het voertuig kwam zo'n tien meter lager in een ondiepe rivier terecht. In 2013 kwamen in India volgens cijfers van de Wereldgezondheidsorganisatie meer dan 200.000 mensen om in het verkeer. 