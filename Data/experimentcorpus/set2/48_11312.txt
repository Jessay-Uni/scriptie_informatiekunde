Stembureaus in hele VS geopend

In de hele Verenigde Staten zijn de stembureaus geopend voor de tussentijdse Congresverkiezingen. Om 10.00 uur Nederlandse tijd gingen de eerste stembureaus open in de noordoostelijke staat Vermont. Als laatste was de eilandstaat HawaiÌˆ aan de beurt. Daar gingen de stembureaus om 18.00 uur open. Bij verschillende Amerikaanse stembureaus staan lange rijen, maar problemen of ongeregeldheden zijn niet gemeld. De eerste uitslagen worden woensdag vanaf 01.00 uur Nederlandse tijd verwacht. U kunt de Amerikaanse verkiezingsnacht live volgen via Weblog Washington. Op het spel staan alle 435 zetels van het Huis van Afgevaardigden en 37 van de honderd zetels in de Senaat. Daarnaast worden er nog 37 gouverneursverkiezingen gehouden voor staten door het hele land. De 'midterms' zijn cruciaal voor het presidentschap van Barack Obama. Volgens vrijwel alle peilingen stevenen de Democraten af op een stevig verlies in het Huis van Afgevaardigden en zullen ze moeite hebben om een meerderheid in de Senaat te behouden. In een laatste poging Democratische kiezers voor zich te winnen gaf president Obama een aantal radio-interviews. Hij riep op om toch vooral te gaan stemmen. "Hoewel mijn naam niet op het stembiljet staat", zei Obama, "is mijn agenda, is onze agenda er van afhankelijk of mensen vandaag gaan stemmen". "Het wordt een grote dag vandaag", zei de leider van Republikeinen in het Huis, John Boehner uit Ohio. "Ik denk dat we een goede kans hebben om de meerderheid te winnen." Boehner gaf aan na de verkiezingen de leider van de Republikeinen te willen blijven. De Republikeinse Senaatskandidaat Christine O'Donnell uit Delaware was vroeg bij een stembureau op een plaatselijke basisschool. O'Donnell is een van de gezichten van de Tea Party. Ze had volgens lokale media weinig te melden. Haar tegenkandidaat, de Democraat Chris Coons, ligt volgens de laatste peilingen ver voor. Een andere Tea Party-kandidaat, Sharron Angle uit Nevada, lijkt betere papieren te hebben. Zij maakt een zeer goede kans om de leider van de Democraten in de Senaat, Harry Reid, van zijn troon te stoten.