Geen gecoupeerde paarden meer op tentoonstellingen

Op keuringen of tentoonstellingen van paarden mogen geen jonge paarden met gecoupeerde staart meer komen. Dat heeft het College van Beroep voor het bedrijfsleven bepaald. Oudere paarden waarvan de staart is gecoupeerd, mogen nog wel deelnemen aan keuringen, maar alle veulens en jonge dieren dienen hun staart nog te hebben. Sinds 2001 is het couperen van paardenstaarten verboden, maar het keuren en tentoonstellen van staartloze paarden mocht nog wel. Het college CBb maakt daar nu een einde aan. De uitspraak van het CBb geldt ook voor paarden die in het buitenland gecoupeerd werden. Eind augustus bleek uit onderzoek van Reporter Radio (KRO-NCRV) dat de meeste paarden op de Nationale Tentoonstelling Trekpaarden en Haflingers (KVTH) geen staart hadden. Staatssecretaris Van Dam van Economische Zaken zei daarop dat dieren niet mogen worden verminkt voor het vermaak van mensen. De bewindsman legde KVTH een verbod op met een dwangsom. De KVTH spande daarop een rechtszaak aan. 