Nog tientallen vermisten Arkansas

In de Amerikaanse staat Arkansas wordt nog gezocht naar 24 mensen die worden vermist na overstromingen. Door hevige regenval in een nationaal park in bergachtig gebied traden rivieren buiten hun oevers, waardoor campings onder water liepen. Het peil van de rivieren steeg in een uur tijd met 2,5 meter. Er zijn zeker 17 mensen omgekomen. Aanvankelijk werden er meer dan 70 mensen vermist, maar de meesten zijn inmiddels terecht. Er wordt gezocht met helikopters en kano's. De Amerikaanse autoriteiten zeggen dat het dagen kan duren voor alle slachtoffers zijn gevonden.