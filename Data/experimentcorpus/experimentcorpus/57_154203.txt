Vwo-scholier Floris krijgt eigen tekst als eindexamen

"Dit gaat nergens meer over", dacht Floris de Boer uit Broek op Langedijk. De 18-jarige vwo'er kreeg vanmorgen bij het eindexamen maatschappijwetenschappen een tekst van hemzelf onder ogen. "Ik werkte rustig aan de opgaven en het ging best lekker", vertelt hij tegen de NOS. "Tot ik bij vraag 4 kwam over het ANP en talkshows, toen ging er een belletje rinkelen. Daar heb ik ook wat over geschreven, dacht ik." Volgens een woordvoerder van het Cito is het nog niet eerder gebeurd dat een eindexamenleerling vragen over zijn eigen tekst heeft moeten beantwoorden. "Dit is op zijn minst bijzonder", zegt ze. De Boer schreef mee aan een onderzoek (.pdf) van LJS Nieuwsmonitor over onderwerpen en gasten in talkshows. "Het bedrijf is van mijn tante. Ik ben geiÌˆnteresseerd in media en in politiek en zodoende ben ik erin gerold", zegt hij. En heeft het nou geholpen dat hij zijn eigen tekst (.pdf) als eindexamen kreeg? De Boer: "Ik heb best wat punten gescoord. Ik durf niet te zeggen dat ik alles goed heb, maar het zag er wel goed uit." Er zijn verder geen consequenties voor De Boer, zegt de woordvoerder. "Hij kon ook niet weten dat zijn tekst in het examen zat." Na de zomer gaat De Boer, mits hij slaagt natuurlijk, in Amsterdam politicologie studeren. "Ik wil graag politiek verslaggever worden." Maar voor het zover is, moet hij dinsdag nog zijn laatste eindtoets maken: economie.