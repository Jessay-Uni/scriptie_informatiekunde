Schiphol nu derde luchthaven van Europa

Schiphol is afgelopen jaar het meest gegroeid van alle grote luchthavens in Europa. Het aantal passagiers steeg met 9,2 procent naar bijna 64 miljoen. Daarmee passeert Schiphol de luchthavens van Frankfurt en Istanbul. Schiphol is qua passagiers nu de derde luchthaven van Europa. De groei van Schiphol is opmerkelijk. Elders in Europa zijn het vooral de middelgrote vliegvelden die groeien. 1. London-Heathrow - 75,7 miljoen passagiers (+1 procent)2. Paris-Charles de Gaulle - 65,9 miljoen passagiers (+0,3 procent)3. Schiphol - 63,6 miljoen passagiers (+9,2 procent)4. Frankfurt - 60,7 miljoen passagiers (-0,4 procent) 5. Istanbul-AtatuÌˆrk - 60 miljoen passagiers (-2,1 procent) Ondanks de passagiersgroei loopt de winst van Schiphol terug. Afgelopen jaar bleef er onder aan de streep 306 miljoen euro over, dat is bijna 20 procent minder dan een jaar eerder. Toen had het bedrijf wel een eenmalige meevaller van 50 miljoen euro. Schiphol kreeg vooral minder havengelden binnen. De luchthaven verlaagt de tarieven al een aantal jaren op rij om op die manier meer reizigers te trekken. Ook dit jaar gaan de tarieven verder omlaag. In 2018 moeten luchtvaartmaatschappijen waarschijnlijk weer meer gaan betalen om van de luchthaven gebruik te maken. Passagiers gaven afgelopen jaar minder uit in de winkels van Schiphol. Gemiddeld gaf een reiziger 13,65 euro uit, dat is bijna een euro minder dan het jaar ervoor. Schiphol zit aan de grens van z'n groeimogelijkheden. Met bewoners en de overheid is afgesproken dat Schiphol tot 2020 maximaal 500.000 vliegbewegingen per jaar heeft. Schiphol zat in 2016 al op 478.864 vliegbewegingen. "Voor de langere termijn zijn investeringen in bereikbaarheid, kwaliteit, een nieuwe pier en terminal onontbeerlijk", zegt Jos Nijhuis van Schiphol. "De luchtvaart verbindt Nederland met de rest van de wereld. Als we deze motor draaiende willen houden, is het essentieel om als luchtvaartsector, samen met de overheid en de omgeving, te komen tot afspraken voor de groei na 2020."