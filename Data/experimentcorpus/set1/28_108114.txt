Dijsselbloem: Grieken gooien de deur dicht

De ministers van Financiën van de Eurogroep zijn sinds half drie in Brussel bijeen om te spreken hoe het verder moet, nu de Griekse regering een referendum wil houden over het hervormings- en bezuinigingspakket dat de internationale geldschieters aan Griekenland opleggen. Eerst kregen de achttien ministers van de andere eurolanden het woord. Daarna kon de Griekse minister van Financiën Varoufakis reageren. De vergadering wordt geleid door Eurogroep-voorzitter Dijsselbloem. Ook IMF-voorzitter Lagarde en ECB-president Draghi zijn erbij. Dijsselbloem zei voor het begin van de bijeenkomst dat hij zeer teleurgesteld is over de jongste stappen van de Griekse regering. Voor het begin van een nieuwe bijeenkomst van de Eurogroep zei hij dat de Grieken de voorstellen van de geldschieters kennelijk hebben afgewezen en dat hij daar "zeer negatief door verrast" is. Dijsselbloem voegde eraan toe dat de Grieken de deur kennelijk hebben dichtgedaan, terwijl de geldschieters die juist steeds open hebben gehouden. Hij noemde het ook een treurig besluit dat de Grieken de voorstellen voor een deal met een negatief advies aan de bevolking voorleggen. Ook anderen hebben zich zeer pessimistisch uitgelaten. Velen denken dat er bijna geen andere oplossing meer is dan dat Griekenland de eurozone verlaat. De Duitse minister van Financiën Schäuble zei voor de bijeenkomst dat Griekenland de onderhandelingen eenzijdig heeft beëindigd. Volgens hem is er geen reden om verder te praten. Ook de Finse minister Stubb ziet niets in verdere onderhandelingen. "We zijn dichter bij plan B dan bij plan A." Met plan B doelde hij op een Grieks vertrek uit de euro. De Belgische minister Van Overtveldt sprak van een "bizarre wending". IMF-baas Lagarde is juist voor het voortzetten van de gesprekken tussen de geldschieters en de Griekse regering. 