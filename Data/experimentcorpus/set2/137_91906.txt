Dode door storm in Londen

In Groot-Brittannië is een dode gevallen door de storm. In het centrum van Londen kwam een vrouw onder een omvallende boom terecht. Er zijn in Groot-Brittannië windstoten gemeten tot meer dan 120 kilometer per uur. Op verschillende plekken vielen bomen om. In West Sussex raakten door een boom drie mensen gewond. Ze zijn naar het ziekenhuis gebracht, maar hun verwondingen vallen mee. Vooral het verkeer heeft last van de storm. In het centrum van Londen was een belangrijke verkeersader tijdelijk geblokkeerd door een omgevallen boom. In het noorden van Engeland blies de harde wind twee vrachtwagens omver. Een deel van het vliegverkeer op Heathrow in Londen ligt stil. Volgens een woordvoerder van de luchthaven zijn 110 vluchten geannuleerd. Daar zijn ook vluchten bij die door de staking bij Lufthansa zijn geschrapt. Op andere luchthavens in Groot-Brittannië zijn weinig problemen. In Wales zitten door overstromingen ruim 300 huishoudens zonder stroom.