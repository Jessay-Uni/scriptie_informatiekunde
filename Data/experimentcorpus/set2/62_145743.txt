Opgepast op de weg: kans op gladheid

Wie vanavond de weg opgaat, moet oppassen. Voor de provincies Noord-Brabant, Gelderland, Limburg, Utrecht, Overijssel, Flevoland en Drenthe is code geel afgegeven voor gladheid op de weg. Het KNMI waarschuwt voor sneeuw en bevriezing van natte weggedeelten in deze provincies. Doordat de temperatuur rond het vriespunt schommelt, kunnen delen van de weg soms ineens glad zijn. In Drenthe heeft het op verschillende plekken gesneeuwd. Tussen Hilversum en Schiphol, Amsterdam en Almere reden een paar uur geen treinen vanwege rijp aan de bovenleidingen. De waarschuwing van het KNMI geldt tot morgenochtend.