Koning bedankt via Facebook voor gelukwensen

Koning Willem-Alexander heeft via Facebook iedereen bedankt voor de cadeaus en felicitaties die hij voor zijn vijftigste verjaardag heeft gekregen. Op de Facebookpagina van Het Koninklijk Huis schrijft de vorst: "Mijn 50ste verjaardag was fantastisch, mede dankzij de vele hartverwarmende brieven, kaarten, digitale gelukwensen, mondelinge felicitaties en persoonlijke attenties die ik mocht ontvangen. Het was een prachtig feest, waaraan heel veel mensen hebben bijgedragen. U allen wil ik heel hartelijk danken. Uw betrokkenheid heeft de viering van dit kroonjaar voor mij onvergetelijk gemaakt." De koning ondertekende het bericht met zijn initialen WA. Op zijn verjaardag bezocht koning Willem-Alexander Tilburg. Dat deed hij samen met zijn gezin en andere leden van de koninklijke familie. Een dag later dineerde hij in het Koninklijk Paleis in Amsterdam met 150 gasten die op dezelfde dag jarig zijn en die, net als hij, ook een kroonjaar vierden.