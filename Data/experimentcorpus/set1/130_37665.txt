Geweld tegen patiënten psychiatrie

Psychiatrische patiënten zijn veel vaker slachtoffer van geweld dan de gemiddelde Nederlander. Dat blijkt uit een reeks wetenschappelijke onderzoeken op initiatief van de Nederlandse Organisatie voor Wetenschappelijk Onderzoek. Het is voor het eerst dat er in Nederland op grote schaal onderzoek is gedaan naar geweld tegen psychiatrische patiënten. Van de bijna 1000 onderzochte patiënten heeft de helft het afgelopen jaar te maken gehad met geweld. Ze zijn zesenhalf keer zo vaak slachtoffer van mishandeling, en tien keer zo vaak slachtoffer van bedreiging en woningdiefstal. Tweederde van de geweldplegingen gebeurt bij de psychiatrische patiënten thuis. Dat is veel vaker dan gemiddeld bij de Nederlandse bevolking. In veel gevallen is de dader een bekende van het slachtoffer. Psychiatrische patiënten plegen ook vaker zelf geweld. Van de slachtoffers heeft 40 procent in het afgelopen jaar zelf een delict gepleegd. Volgens de onderzoekers moeten hulpverleners alerter worden op signalen van gebruik van geweld bij psychiatrische patiënten. Ook moeten patiënten weerbaarder worden gemaakt. De onderzoekers presenteren hun resultaten op 22 mei op het internationale symposium World Society of Victomology.