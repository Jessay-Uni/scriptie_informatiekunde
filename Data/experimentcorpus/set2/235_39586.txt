NS waarschuwt voor slecht weer

De NS waarschuwt reizigers voor extreem weer morgen tijdens de avondspits. Dan trekken er fikse onweersbuien over het land die mogelijk gepaard gaan met bliksem, zware windstoten, regen en hagel. Door de bliksem kunnen de elektrische installaties beschadigd raken en door de harde wind kunnen omvallende bomen de bovenleiding vernielen. Daardoor kunnen op het spoor vertragingen ontstaan of zelfs treinen uitvallen. Maandag leidde het onstuimige weer tot veel overlast op het spoor. Aan de noordkant van het Centraal station in Utrecht sloeg de bliksem in in een kast van waaruit de seinen en wissels worden aangestuurd. Daardoor kwam het treinverkeer rond Utrecht tot stilstand. De NS adviseert reizigers die morgenavond tijdens de avondspits de trein willen nemen, vlak voor de reis nog even de Reisplanner of de NS-site te raadplegen.