Bashir moet nog zeker één nacht in Zuid-Afrika blijven

Een rechter in Zuid-Afrika heeft nog eens bevestigd dat de Sudanese president al-Bashir het land niet mag verlaten. Bashir is in Johannesburg voor een top van de Afrikaanse Unie. Een rechtbank bepaalde eerder op de dag dat Bashir in het land moet blijven totdat besloten is of hij moet worden overgedragen aan het Internationaal Strafhof in Den Haag. Vanmiddag zou er een kort geding zijn van een mensenrechtenorganisatie om Bashir aan te houden, maar dat is uitgesteld naar morgen. Het ICC wil Bashir berechten voor genocide in de Sudanese regio Darfur. Daarbij vielen ongeveer 300.000 doden. De rechter heeft de Zuid-Afrikaanse regering opgedragen alles te doen om te voorkomen dat Bashir het land verlaat. 