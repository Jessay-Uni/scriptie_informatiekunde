Concert na brand Leeuwarden

In Leeuwarden wordt vandaag een benefietconcert gegeven voor de gedupeerden van de recente brand in het centrum van de stad. In de vuurzee raakten tien mensen hun woning kwijt. Volgens initiatiefnemer Harrie Nicolai komen zeker 65 bands optreden in het Schaaf City Theater in Leeuwarden. Het 12 uur durende concert, dat inmiddels bekend staat als Benefiet058, is gratis, maar bezoekers kunnen geld doneren voor de gedupeerden. Nicolai hoopt zo'n 10.000 euro op te halen. Hij wil dat zelf verdelen onder de slachtoffers omdat instanties daar provisiekosten voor vragen, aldus de initiatiefnemer. De brand van 19 oktober ontstond mogelijk door een fout in de bediening van een gaskachel in een kledingzaak. Het vuur sloeg snel over naar andere winkels en woningen. Bij de brand kwam een 24-jarige man om het leven.