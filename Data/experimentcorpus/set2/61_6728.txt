Bouterse waarschijnlijk geen president

Desi Bouterse wordt waarschijnlijk toch niet de nieuwe president van Suriname. De partijen waarmee zijn Mega Combinatie een coalitie zou gaan vormen, hebben de regeringsonderhandelingen stopgezet. De A-Combinatie van Ronnie Brunswijk en de Volks Alliantie van parlementsvoorzitter Somohardjo willen niet verder met onderhandelen na onenigheid over de verdeling van de ministeries. Beide partijen zien nu meer in een voortzetting van de huidige coalitie, waarin ze samenwerken met Nieuw Front van president Venetiaan. Daarmee lijkt de Mega Combinatie van Bouterse buitenspel gezet. "Er was wel een intentie om samen te werken, maar uiteindelijk, na tien dagen praten, zijn ze geen stap verdergekomen", zegt NOS-correspondent Hennah Draaibaar. Zij verwacht dat de combinatie van Venetiaan de huidige minister van justitie, Chandrikapersad Santokhi, naar voren zal schuiven als presidentskandidaat. Santokhi geniet aanzien in de bevolking en komt uit hetzelfde blok als nog-president Ronald Venetiaan, die na drie termijnen niet opnieuw zal aantreden, zegt Draaibaar. Bouterse had aanvankelijk de beste kansen om de nieuwe president te worden. De partij van de oud-legerleider was de grote winnaar bij de verkiezingen in mei. Hij haalde toen 23 van de 51 zetels in het parlement. De president heeft de steun nodig van een tweederde meerderheid in het parlement. Als die niet wordt gehaald, moeten de 919 leden van de Verenigde Volksvergadering een president kiezen.