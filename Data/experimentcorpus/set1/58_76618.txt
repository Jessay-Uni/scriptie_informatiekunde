'Katrina-burgemeester' veroordeeld

De oud-burgemeester van de Amerikaanse stad New Orleans is schuldig bevonden aan omkoping en fraude. Ray Nagin (57) heeft zo'n anderhalve ton aan steekpenningen aangenomen en maakte regelmatig snoepreisjes op kosten van bedrijven. Ook kreeg hij vrachtwagenladingen vol met gratis graniet van een lokaal bedrijf dat hij in ruil daarvoor opdrachten gunde in New Orleans. Nagin werd wereldwijd bekend door zijn crisismanagement toen de stad in 2005 door orkaan Katrina werd getroffen. Grote delen van de stad kwamen onder water te staan. Hij leverde in het openbaar felle kritiek op president Bush en het traag op gang komen van federale hulp. Zo zei hij tijdens een radio interview vlak na de orkaan: "haal alle verduivelde Greyhound-bussen uit het land en zorg dat ze als de sodemieter hierheen komen om de mensen te evacueren". Nagin werd door de jury op 20 van de 21 aanklachten schuldig bevonden. Er hangt hem een gevangenisstraf boven het hoofd die kan oplopen tot 20 jaar. Het is nog niet bekend wanneer de uitspraak is over de hoogte van zijn straf. 