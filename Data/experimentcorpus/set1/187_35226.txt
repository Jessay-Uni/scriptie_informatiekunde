Vodafone: storing vanavond voorbij

De problemen bij Vodafone zullen aan het eind van de avond zijn opgelost. Het telecombedrijf zegt dat de noodvoorziening inmiddels is aangesloten. Daardoor is de 2g-verbinding in de regio Rotterdam, Den Haag en Kennemerland hersteld. Het herstel duurde langer dan verwacht vanwege problemen bij het verleggen van een kabel. Het pand bij de Vodafone-netwerkcentrale in Rotterdam waar vanmorgen brand uitbrak, stond op instorten. Daarom moest het graafwerk tijdelijk worden gestaakt. Vanochtend vroeg brak brand uit in dat gebouw naast de centrale. De centrale is een belangrijk knooppunt; zo'n 700 telefoonmasten zijn erop aangesloten. De brand leidde tot een netwerkstoring bij klanten van Vodafone in de Randstad. Ze konden niet bellen, sms'en of mobiel internetten. In de rest van Nederland konden veel klanten hun voicemail niet gebruiken. Vodafone maakt gebruik van vijf grote centrales. Doordat de centrale in Rotterdam uitviel, werden de andere punten flink overbelast. Het snelle dataverkeer 3G, bedoeld voor smartphones, zal waarschijnlijk pas morgen weer gedeeltelijk functioneren. Om zo veel mogelijk mensen weer aan te sluiten op het 3G netwerk worden eerst de dichtbevolkte gebieden omgeleid. Intussen eisen grote klanten van Vodafone opheldering over de storing. Ze willen weten waarom er geen backup-systeem was voor noodgevallen en ze pleiten voor een landelijk noodsysteem. Op zo'n systeem zouden KPN, T-Mobile en Vodafone kunnen terugvallen als er een storing is. Sommige bedrijven overwegen een schadeclaim in te dienen. EeÃÅn van de grote bedrijven die last hadden van de storing is Shell. Ook het Kadaster had communicatieproblemen, evenals het KNMI, dat een deel van het meetnet niet kon bereiken. De gemeente Delft meldt dat ze grotendeels afhankelijk is van Vodafone. Veel diensten konden daardoor niet meer met elkaar communiceren. De Tweede Kamer heeft minister Verhagen van Economische Zaken om opheldering gevraagd over de storing.