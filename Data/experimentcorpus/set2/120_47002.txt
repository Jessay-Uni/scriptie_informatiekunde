Nederlandse lopers toch naar NY

Nederlandse deelnemers aan de marathon van New York gaan vanaf vandaag naar de stad. Het vliegverkeer vanaf Schiphol naar de oostkust van de VS komt na orkaan Sandy langzaam op gang. De vliegvelden JFK en Newark zijn weer open. Het derde vliegveld van de stad, LaGuardia Airport, blijft voorlopig dicht. Het kleinere Stewart International Airport, zo'n honderd kilometer ten noorden van Manhattan, is sinds gisteravond alweer in bedrijf. De marathon staat voor zondag gepland. De organisatie en burgemeester Bloomberg gaan ervan uit dat het evenement doorgaat. Het definitieve besluit volgt later vandaag. Aan het parcours moet nog hard worden gewerkt, zei Arjen de Man van Marathons International in het Radio 1-journaal. Het startgebied staat onder water. In Central Park, waar de lopers finishen, zijn veel bomen omgewaaid. De meeste hotels, waar de deelnemers en supporters logeren, zijn wel weer open. Nederlandse deelnemers die een hotel hadden in New Jersey zijn omgeboekt. Aan de marathon van New York doen zo'n 2000 Nederlanders mee. In totaal zijn er 46.000 deelnemers. Bent u in New York en heeft u foto's van het parcours, dan kunt u ze mailen naar NOS Ooggetuige. 