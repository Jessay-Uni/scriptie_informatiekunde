ANWB: snel vast rijbewijstarief

De Tweede Kamer moet haast maken met de invoering van een vast tarief voor rijbewijzen. Dat zegt de ANWB, die erop wijst dat er grote prijsverschillen zijn. Nu kost een rijbewijs in bijvoorbeeld Deventer 67 euro en in Nijmegen nog geen 44 euro. Drie jaar geleden is door de minister al toegezegd dat een rijbewijs niet meer dan 36 euro mag kosten. "Maar die wetswijziging is nooit ingevoerd", zegt ANWB-directeur Van Woerkom. Dat betekent dat nog steeds in elke plaats een ander tarief moet worden betaald. Naar een andere gemeente gaan om daar een rijbewijs op te halen, heeft volgens Van Woerkom geen zin: "Je moet een rijbewijs aanvragen in de gemeente waar je ingeschreven staat. Je kunt niet naar de buren." De Tweede Kamer heeft twee jaar geleden al gesproken over de invoering van een vast tarief in alle gemeenten. De minister heeft een wetsontwerp naar de Kamer gestuurd. "Maar daar hebben we sindsdien niets meer over gehoord", zegt Van Woerkom. De bond wil de Kamer vandaag, vlak voor het reces, een signaal afgeven dat er nu haast moet worden gemaakt. De Tweede Kamer vergadert vanochtend.