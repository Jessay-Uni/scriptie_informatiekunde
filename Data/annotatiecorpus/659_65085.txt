IOC wil meer uitleg van Russen

Het Internationaal Olympisch ComiteÃÅ wil dat Rusland meer tekst en uitleg geeft over de uitspraken van minister van Sport Moetko. Die zei vorige week dat de omstreden Russische anti-homowet ook van kracht is tijdens de Winterspelen in Sotsji. Alle uitingen van "niet-traditionele seksuele relaties" kunnen dan worden bestraft. Rusland heeft inmiddels een schriftelijke verklaring naar het IOC gestuurd, maar IOC-president Rogge zegt dat enkele aspecten nog onduidelijk zijn. Hij wil eerst meer uitleg van de Russen. Daarna komt het IOC met een definitief standpunt over de uitspraken van Moetko. Volgens Rogge gaat het niet om fundamentele punten. De onduidelijkheden zouden vooral in vertalingen zitten. De IOC-president benadrukte dat de Olympische Spelen voor iedereen zijn en dat niemand in Sotsji gediscrimineerd mag worden. De uitspraken van Moetko leidden tot een golf van verontwaardiging. De Nederlandse sportkoepel NOC*NSF noemde ze onacceptabel. Chef de mission Maurits Hendriks wilde niet speculeren over een boycot van de Winterspelen, maar zei wel dat er een "groot probleem" is als homoseksuele uitingen bestraft worden in Sotsji.