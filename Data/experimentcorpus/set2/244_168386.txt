Zes baby's in Suriname overleden door ziekenhuisbacterie

In Suriname zijn zes baby's overleden door besmetting met de ziekenhuisbacterie Serratia marcescens. De besmetting gebeurde op de Neonatale Intensive Care Unit (NICU) van het Academisch Ziekenhuis in Paramaribo. De bron van de besmetting is nog niet duidelijk, maar mogelijk is er iets misgegaan bij het bereiden van medicatie. In totaal zijn dertien baby's besmet geraakt, maar de toestand van de overige zeven is stabiel. De baby's stierven tussen 4 en 13 januari. Toen duidelijk werd dat dat niets te maken had met de vroege geboorte van de kinderen, stelde het ziekenhuis een calamiteitenteam samen. De intensive care voor baby's voldoet volgens het ziekenhuis aan alle eisen. "We onderzoeken hoe het kan dat de besmetting desondanks heeft plaatsgevonden", zegt microbioloog IJzerman van het Academisch Ziekenhuis. De medicijnen worden volgens strenge protocollen in een steriele omgeving van het ziekenhuis gemaakt. Om alle risico's uit te sluiten wordt de productie binnenkort overgenomen door de apotheek. Dit weekeinde komt een onderzoeksteam van de Pan American Health Organization (PAHO) naar het ziekenhuis om mee te helpen met het onderzoek naar de besmetting. De 400 tot 500 baby's die op de NICU terechtkomen zijn meestal te vroeg geboren en hebben aandoeningen die zeer specialistische zorg vereisen. Gemiddeld overlijdt 10 procent van de patiëntjes. Daarom zijn ze extra kwetsbaar, zegt Maureen van Dijk van het ministerie van Volksgezondheid. Als er ondanks de strenge omstandigheden een bacteriële infectie optreedt, is die sneller fataal dan bij patiënten die meer weerstand hebben. De betrokken medewerkers van het Academisch Ziekenhuis zijn volgens de directie aangedaan. Op een persconferentie heeft de staf zijn medeleven betuigd met de getroffen ouders. De nabestaanden krijgen begeleiding. De moeder van een van de overleden baby's brak op de persconferentie een lans voor medewerkers van de NICU. "Ik ben twee keer veel te vroeg bevallen van een zoon. De eerste is nu zes. Hij is gezond en doet het heel goed op school. Hij is indertijd gered door de mensen van deze afdeling. Op 4 januari van dit jaar werd mijn tweede zoon geboren; ook veel te vroeg. Hij heeft het helaas niet gehaald." Een ziekenhuisbesmetting met de Serratia marcescens komt niet vaak voor, maar is niet uniek. In 2006 overleden in Roermond twee patiënten op de afdeling Intensieve Zorg van het Laurentius Ziekenhuis door de bacterie.