Verdachten van doden baby Papendrecht op vrije voeten

De moeder en haar vriend die worden verdacht van het doden van een 9 maanden oude baby in Papendrecht zijn weer op vrije voeten. Wel blijven ze allebei verdachte in de zaak. Het onderzoek naar wie de fatale verwondingen heeft toegebracht aan de baby gaat vermoedelijk nog lange tijd duren. Het meisje werd begin oktober onwel en werd naar het ziekenhuis gebracht. Daar overleed ze een dag later. De artsen hadden twijfels over de doodsoorzaak. Onderzoek door een patholoog wees uit dat ze door geweld om het leven is gekomen. De 22 jaar oude moeder werd 27 oktober aangehouden. Ze wordt verdacht van betrokkenheid bij de dood van haar dochtertje. Twee dagen later werd ook de 26-jarige stiefvader van de baby gearresteerd. Ook de vader van de baby is gehoord. Het meisje was in het weekend voor haar dood nog bij hem geweest, maar er was niets met het meisje aan de hand toen ze naar haar moeder terugging. Het 3-jarige zusje van het meisje is door Jeugdzorg ondergebracht bij een ander gezin.