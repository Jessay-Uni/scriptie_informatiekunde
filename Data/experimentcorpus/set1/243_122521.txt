Kamervragen na Rambam-uitzending over schoonmaak hotels

Kamerleden van PvdA, CDA en D66 willen opheldering van het kabinet na een uitzending van het tv-programma Rambam over schoonmakers in de hotelbranche. Volgens het programma is door undercover-onderzoek bij een hotel en een schoonmaakbedrijf vastgesteld dat schoonmakers van vier grote hotelketens worden uitgebuit. Officieel worden de schoonmakers per uur betaald, maar in werkelijkheid gebeurt dat per schoongemaakte kamer, zeiden de makers van Rambam. Omdat de schoonmakers daar niet genoeg tijd voor krijgen en het werk wel af moet, moeten zij onbetaald overwerken. Dat doen bijna alle schoonmakers waar het programma mee sprak. Een schoonmaakster vertelde dat ze fulltime werkt voor een salaris van maximaal 1000 euro per maand. Kamerleden die de beelden bekeken reageerden geschokt. "Ik vind het van de zotte", zei PvdA-Kamerlid Roos Vermeij. CDA-Kamerlid Pieter Heerma vindt dat bedrijven die in het programma voorkomen bestraft moeten worden. "Het uitbuiten van personeel moet gestopt worden", zei hij. "Dat is gewoon arbeidsmarktfraude, dat mag niet", zei Steven van Weyenberg van D66. 