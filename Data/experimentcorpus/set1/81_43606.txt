NL economie concurrerender

De Nederlandse economie is twee plaatsen gestegen op de lijst van meest concurrerende economieën van de wereld. Vorig jaar stond Nederland zevende, nu op vijf. Nederlandse bedrijven zijn innovatief en flexibel en het onderwijs is van hoge kwaliteit. Verder zijn Schiphol en de Rotterdamse haven een belangrijk knooppunt in de internationale handel. Volgens het World Economic Forum (WEF) zijn dat de belangrijkste oorzaken voor de hoge plaats van de Nederlandse economie in de lijst van het forum. Op de eerste plaats staat Zwitserland, gevolgd door Singapore, Finland en Zweden. Duitsland staat lager dan Nederland omdat de Duitse arbeidsmarkt minder flexibel is dan de Nederlandse. Volgens het WEF is het belangrijk dat de komende kabinetsperiode verder wordt geïnvesteerd in technologie, onderwijs en infrastructuur om de concurrentiepositie in de top-5 te behouden.