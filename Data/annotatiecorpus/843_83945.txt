10.000 liter frituurolie in Duitse Rijn

In Duitsland is door een lek in een oven van een chipsfabriek 10.000 liter frituurolie in de Rijn gestroomd. De fabriek staat in Frankenthal, bij Mannheim. Het lek ontstond gisteravond en werd in de loop van de ochtend pas ontdekt. Het is inmiddels gedicht, maar de Rijn is over een lengte van vijftig kilometer vervuild geraakt. De brandweer zegt dat olie stank kan veroorzaken. Baden langs de oever en zwemmen in rivierarmen wordt afgeraden. De brandweer damt havens en rivierarmen met olievangers af. De plantaardige olie moet vanzelf afbreken. Het vangen van de olie met een bindmiddel zou schadelijker voor het milieu zijn dan niets doen.