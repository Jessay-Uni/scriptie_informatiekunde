Aanslag op gemeentehuis Lingewaard, bestuurder rijdt met gasflessen naar binnen

In Bemmel, aan de Waal bij Nijmegen, is vannacht een aanslag gepleegd op het gemeentehuis van Lingewaard. Een bestuurder van een auto reed met twee gasflessen het pand binnen. Een van de flessen ontplofte, waardoor veel schade is aangericht. De bestuurder is om het leven gekomen. Hij werd "in de nabijheid" van de auto gevonden, zegt een brandweerwoordvoerder. Mogelijk heeft de bestuurder geprobeerd te vluchten. Bekijk beelden van de verwoesting en de uitgebrande auto hieronder: De politie heeft een "stevig vermoeden" wie de bestuurder is. Ze kreeg rond middernacht een tip binnen dat iemand van plan was om zichzelf of iemand anders iets aan te doen. Op het moment dat het zoeken naar deze persoon nog bezig was, reed de auto met gasflessen het gemeentehuis binnen. De persoon naar wie gezocht werd, is nog niet gevonden. Tegelijkertijd is de bestuurder van de auto nog niet geiÌˆdentificeerd. Het lijkt er dus op dat het om een en dezelfde persoon gaat. De politie laat zich daar niet over uit. De politie gaat niet uit van een terreurdaad. Burgemeester Schuurmans wil daar niet op reageren. Bij haar was geen dreiging bekend. "Burgers zijn weleens ontevreden, maar deze mate was niet te verwachten", zei ze. De auto reed rond 02.00 uur vannacht de hoofdingang van het gebouw binnen. Daarvoor moest de bestuurder allerlei manoeuvres uithalen; het gemeentehuis ligt in een voor auto's moeilijk toegankelijk gebied, zegt verslaggever Martijn van der Zande. De brand is onder controle en het gebouw wordt geventileerd. Vanwege de schade kan het gemeentehuis in elk geval vandaag niet open. "Vooral de publieksbalie is getroffen, dus we moeten kijken hoe we onze burgers kunnen helpen die bijvoorbeeld een paspoort willen komen ophalen", zei burgemeester Schuurmans.