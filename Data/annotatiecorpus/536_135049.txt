IS noopt Michael Caine tot naamswijziging

De Britse acteur Michael Caine heeft zijn naam officieel veranderd. Hij werd te vaak tegengehouden bij paspoortcontroles op vliegvelden. Michael Caine was ruim een halve eeuw lang de artiestennaam van Maurice Micklewhite. Maar de acteur behield officieel zijn doopnaam en die stond dan ook in zijn paspoort. Jarenlang ging het goed tijdens het reizen, maar de laatste jaren leverde die Maurice Micklewhite steeds meer problemen op, vertelt de 83-jarige Caine aan de Britse krant The Sun. Door toenemende terreuraanslagen werden de controles namelijk steeds strenger. "Ik heb mijn naam maar veranderd toen al dat gedoe begon met IS." In de krant schetst Caine wat hij vaak meemaakte de laatste jaren. "Een beveiligingsmedewerker begroet me met 'Hallo Michael Caine'. Vervolgens geef ik mijn paspoort, waar een andere naam in staat", zegt Caine. "In sommige gevallen moest ik dan een uur wachten voor ik mocht doorlopen. Dus toen heb ik mijn naam maar veranderd." De Alfie-acteur nam in 1954 de naam Michael Caine aan, toen zijn agent zei dat hij zijn eigen naam niet kon gebruiken. Caine sprak met zijn agent vanuit een telefooncel in het centrum van Londen. Buiten zag hij dat de film The Caine Mutiny met zijn lievelingsacteur Humphrey Bogart in een bioscoop draaide. Toen besloot hij dat zijn artiestennaam Michael Caine zou worden.