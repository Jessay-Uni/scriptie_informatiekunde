Duitse crisis over 'kindergeld'

In de Duitse regering is een crisis uitgebroken over het zogenoemde 'kinderverzorgingsgeld'. Christen-democraten en liberalen waren in het regeerakkoord overeengekomen dat ouders een financiële beloning krijgen als ze hun kinderen niet naar de kinderopvang brengen. De liberale FDP wil nu toch niet meewerken aan die afspraak. Voor de Beierse CSU is het terugdraaien van het 'kinderverzorgingsgeld' onbespreekbaar. Bondskanselier Angela Merkel heeft crisisoverleg gehad met de FDP maar dat heeft nog niets opgeleverd. Met name CSU en de meest conservatieve delen van de CDU willen dat ouders thuis zijn om hun kinderen op te voeden. Daarom zouden zij ook een financiële beloning moeten krijgen. Vooral ook omdat ouders die hun kinderen wel naar de opvang brengen, de kosten deels vergoed krijgen. Eigenlijk zouden de regeringspartijen het plan aanstaande woensdag aannemen in de Bondsdagcommissie voor familiezaken. Maar de FDP vindt dat CDU en CSU de afspraken uit het regeerakkoord al geschonden hebben. Zo willen CDU/CSU dat ouders die hun kinderen thuis houden, verplicht worden om hun kroost geregeld te laten onderzoeken. Ook zou het geld, 100 euro per maand voor 1- en 2-jarigen, extra belastingvoordeel moeten opleveren als het bedrag wordt gebruikt om te sparen. Volgens politieke waarnemers in Berlijn neemt de FDP met de plotse weigering wraak op blok van CDU/CSU. Die partijen willen samen met de socialisten en groenen wettelijk regelen dat Duitse bedrijven verplicht zijn een minimum aantal vrouwen in de top te hebben. Daar is de liberale FDP faliekant op tegen. In de Bondsraad, een soort Eerste Kamer, werd het wetsvoorstel voor het vrouwen-quotum afgelopen vrijdag al aangenomen. Hoewel een benodigde meerderheid in de Bondsdag niet waarschijnlijk lijkt, is de FDP woest over dit wetsvoorstel.