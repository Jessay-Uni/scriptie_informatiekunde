Zuid-Koreanen vast in Noord Korea

Noord-Korea blokkeert de terugkeer van zeven Zuid-Koreanen. De zeven zijn de laatste werknemers van de naar schatting 500 Zuid-Koreanen die tot begin deze maand werkten in het industriepark Kaesong, vlak bij de grens met Zuid-Korea. Volgens een Zuid-Koreaans persbureau eist het noorden een betaling van ruim 60 miljoen euro voordat de zeven vrijgelaten worden. Sinds Pyongyang besloot om de 53.000 Noord-Koreaanse arbeiders niet langer te laten werken in het complex, liggen alle activiteiten stil. Kaesong was een belangrijk symbool voor de toenadering tussen Noord-Korea en Zuid-Korea. Nu staat het vooral symbool voor de oplopende spanning tussen beide landen. Wat er gaat gebeuren met de 120 bedrijven op het terrein is onduidelijk.