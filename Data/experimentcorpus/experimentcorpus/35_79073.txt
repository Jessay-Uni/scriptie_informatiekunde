Wat gaat er mis met kernmateriaal?

 Tientallen wereldleiders praten vanaf morgen op de NSS-top over nucleaire veiligheid. Het doel van de top is om te voorkomen dat nucleair materiaal in handen van terroristen komt. Hoe groot is die kans eigenlijk en hoe gaat Nederland met zijn nucleair materiaal om? Inlichtingendiensten weten dat al-Qaida en andere terreurgroepen belangstelling hebben voor nucleair materiaal. Zo zijn er contacten geweest tussen nucleair deskundigen en terroristen. Terroristen hebben ook zelf aangegeven hiermee bezig te zijn. De kans dat een aanslag lukt is klein, maar niet ondenkbaar. Bij het IAEA, het Internationaal Atoomagentschap, worden jaarlijks meer dan honderd incidenten gemeld. Het gaat dan om het kwijtraken van nucleair en radioactief materiaal, het ergens onverwacht opduiken van materiaal of het stelen van materiaal. Er zijn zelfs gevallen bekend waar criminelen een kilo hoogverrijkt uranium of plutonium op de zwarte markt probeerden te slijten. Vier maanden geleden werd in Mexico een truck met radioactief afval gestolen. Het ging om Kobalt-60, een metaal dat wordt gebruikt voor het behandelen van kanker. De vrachtwagen werd een dag later weer teruggevonden. De meeste concrete aanslag die bekend is, werd in 2006 op de Russische dissident Aleksander Litvinenko gepleegd. Hij werd in Londen vergiftigd met polonium en overleed. In Nederland gaat ook wel eens wat mis. Zo wordt er regelmatig radioactief materiaal aangetroffen in schroot dat bij de haven van Rotterdam binnenkomt. Zeven keer ging dat zelfs om hoogverrijkt uranium. Ook was er in 2012 een incident waarbij een stralingsbron zoekraakte die onderweg was van BrazilieÌˆ naar Petten. In Nederland werken zo'n duizend vergunninghouders met radioactief materiaal, vooral ziekenhuizen en de industrie. Als het gaat om hoogradioactief materiaal zijn er 5 locaties: de onderzoeksreactoren in Petten en Delft, de verrijkingsinstallatie van Urenco in Almelo (een van de veertien verrijkingsinstallaties ter wereld), de kerncentrale in Borssele en Covra, de plek waar al het radioactief afval van Nederland wordt opgeslagen. Nederland haalt eerder gemaakte afspraken over nucleaire veiligheid niet. Ons land heeft beloofd met ingang van 2015 bij de productie van medische isotopen in Petten geen hoogverrijkt, maar laagverrijkt uranium te gebruiken. Vanwege technische problemen wordt dat waarschijnlijk 2017. Amerikaanse wetenschappers noemden dat eerder bij de NOS genant voor het gastland van de NSS.