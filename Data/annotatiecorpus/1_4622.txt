Verdachte bomauto NY opgepakt

De Amerikaanse opsporingsdiensten hebben een verdachte aangehouden in verband met de mislukte bomaanslag in New York. De man, Faisal Shaszad, is van Pakistaanse afkomst en werd vorig jaar tot Amerikaan genaturaliseerd. Hij stond op het punt een vliegtuig naar Dubai te nemen toen hij werd opgepakt. Volgens functionarissen was hij onlangs nog in Pakistan geweest. De auto die was gebruikt bij de mislukte aanslag had hij contant afgerekend in Connecticut. De politie was sinds gisteravond naar hem op zoek. De aanslag werd dit weekend verijdeld omdat iemand rook uit de geparkeerde auto zag komen. Volgens de politie had de bom veel slachtoffers kunnen maken. De Taliban eisten de verantwoordelijkheid voor de aanslag op, maar die claim werd niet geloofwaardig bevonden. De verdachte wordt vandaag voorgeleid voor een rechtbank in Manhattan. De justitie gaat na of Shaszad medeplichtigen had.