President van Nigeria overleden

De Nigeriaanse president Umaru Yar'Adua is na een lang ziekbed overleden. Hij is 58 jaar geworden. In november vorig jaar werd Yar'Adua met hartklachten opgenomen in een ziekenhuis in Saudi-ArabieÌˆ. Toen hij in februari terugkeerde naar Nigeria, was hij al te ziek om de macht officieel over te dragen aan de vicepresident, Goodluck Jonathan. Dat leidde tot grote politieke onrust. Yar'Adua, een moslim, trad drie jaar geleden aan met de belofte Nigeria te zuiveren van corruptie. Maar daar is, onder meer door zijn slechte gezondheid, weinig van terechtgekomen. Ook is het hem niet gelukt een eind te maken aan het geweld in de olierijke Niger Delta. De regering heeft in verband met de dood van de president een week van nationale rouw afgekondigd.