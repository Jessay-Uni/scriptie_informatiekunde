CU wil parlementaire ondervraging

De ChristenUnie wil de Tweede Kamer meer mogelijkheden geven om mensen onder ede te horen. Kamerlid Segers doet daarom het voorstel voor een parlementaire ondervraging. De Kamer kent al de parlementaire enquête, maar volgens de ChristenUnie duurt het te lang voordat zo'n enquête op poten is gezet. Een hoorzitting, zoals nu vaak gehouden wordt, is te vrijblijvend omdat het daarbij niet mogelijk is om mensen onder ede te horen, vindt Segers. In de VS en Groot-Brittannië hebben de parlementen al de mogelijkheid om via 'hearings' mensen onder ede te ondervragen. Segers wil een vergelijkbaar systeem in Nederland invoeren. Volgens hem is dat ook veel goedkoper dan een enquête. Als een parlementaire ondervraging nu al mogelijk zou zijn, zou de ChristenUnie er het Fyra-debacle mee willen onderzoeken. Nu gebeurt dat via een parlementaire enquête, maar het duurt nog maanden voordat de verhoren kunnen beginnen.