ASML positief ondanks minder orders

Chipmachinefabrikant ASML denkt in het derde kwartaal minder orders binnen te krijgen dan in het afgelopen kwartaal. Het bedrijf denkt dat de boekingen dit kwartaal niet boven de 500 miljoen euro uitkomen. Dat is minder dan een derde van de omzet in het tweede kwartaal. Oorzaak is volgens de fabrikant dat klanten op dit moment voorzichtig zijn, na een periode van sterke groei. ASML geeft geen winstwaarschuwing. Het bedrijf zegt dat het nog voor ruim 2,7 miljard euro aan orders in zijn portefeuille heeft en dat de verwachtingen voor dit jaar kunnen worden waargemaakt. Voor volgend jaar geeft ASML geen prognose, maar volgens het bedrijf zijn de wereldwijde groeiverwachtingen gezond. ASML denkt dat er veel investeringen in chipmachines nodig zijn, onder meer voor nieuwe chips voor tablets en pc's.