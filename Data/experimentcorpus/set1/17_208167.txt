Kim (32) bestrijdt corona-nepnieuws op Reddit vanaf haar ziektebed

Ziek thuis met en toch iets nuttigs doen? Kim Cornelisse (32) uit Wageningen houdt Reddit vrij van corona-nepnieuws. En dat terwijl ze zelf met longontsteking in thuisquarantaine zit, vermoedelijk door het virus. "Ik leef nu tussen mijn bank en het bed. Het voelt goed dat ik toch nog iets nuttigs kan doen voor Reddit." Kim is een van het handjevol beheerders van het Engelstalige r/coronavirus, het belangrijkste nieuwskanaal op het online forum Reddit rondom het virus, met inmiddels al 1,4 miljoen abonnees. "Je vindt er nieuws dat je nooit op het 'normale internet' zou vinden, zoals lokaal nieuws uit Lombardije en wetenschappelijke publicaties. En deze week beantwoordde zelfs Bill Gates vragen op ons platform." Haar rol op het platform is om berichten die gebruikers plaatsen, te toetsen. Zo zorgt ze ervoor dat er geen nepnieuws wordt verspreid. "Er wordt een hele hoop onzin gepost. Zoals dat knoflook en gember covid-19 zou genezen. En ook veel YouTube-video's van streamers die ervan willen profiteren. Gisteren heb ik in een paar uur 1564 berichten verwijderd." Dat doet ze samen met beheerders met een medische achtergrond. "Het herkennen van nepnieuws kan soms lastig zijn. Maar belangrijk daarbij is het hele bericht lezen en niet alleen de titel voor je iets deelt." Op sociale media gaat allerlei desinformatie over het coronavirus rond, zoals: "drink warm water om infectie te voorkomen". Dat is dus niet waar, voor de goede orde. Over fake news en corona schreven we eerder dit artikel. Kim volgt het coronanieuws sinds de uitbraak in China. "Ik wilde echt alles weten over het virus." En nu zit Kim zelf ziek thuis. "Het begon voor mij met hoofdpijn, verhoging en een lichte hoest. Ik had toen nog niet bedacht dat het mogelijk covid-19 kon zijn en ik heb ook geen idee waar ik het opgepikt kan hebben." "Een paar dagen later kreeg ik keelpijn en zakte het naar mijn longen. Ik werd wakker met een enorme piep en ratels in mijn longen. Maandag was de ergste dag. Ik kon bijna niet ademen. Ik ben toen met spoed naar het ziekenhuis gegaan. Ik kreeg zuurstof en werd na een tijdje met prednison en luchtwegverwijders naar huis gestuurd. Ik ben niet officieel getest, maar de arts vertelde me dat hij er wel vrij zeker van was dat het coronavirus is, gezien mijn klachten" Kim is vereerd dat ze vanuit huis mensen die betrouwbaar nieuws zoeken over het coronavirus kan helpen. "Nepnieuws komt vrij makkelijk de wereld in. Ik doe het niet voor de credits, maar puur omdat ik wil dat er juiste informatie gedeeld wordt." De Wageningse zit in een chatgroep met andere beheerders van over de hele wereld, maar daarin is zij zelf inmiddels het belangrijkste topic geworden. "We zijn met zijn allen best wel bezorgd om haar", vertelt de 19-jarige politicologie-student Cas van de Ven. "Nu iemand in onze groep het virus heeft opgelopen denk ik nog meer: mensen moeten dit echt serieuzer nemen." Daar is Kim het mee eens. "Zelfs als je zelf lichte klachten hebt, je kunt een ander besmetten. Thuisisolatie doe je niet voor jezelf, maar voor kwetsbare mensen om je heen."