Opnieuw explosie bij woning Nootdorp, man van 20 opgepakt

In Nootdorp in de provincie Zuid-Holland is vannacht een explosie geweest bij een leegstaand rijtjeshuis. Daarbij is de woning beschadigd. Niemand raakte gewond. Bewoners van woningen ernaast moesten enige tijd uit hun huis. De politie heeft een verdachte aangehouden. Getuigen hadden een auto zien wegrijden en die werd later gezien op de snelweg. Het gaat om een 20-jarige man uit Capelle aan den IJssel. Vorige maand werd een straat in Nootdorp ook al opgeschrikt door een explosie bij een huis. De woning raakte zwaar beschadigd. Ooggetuigen zagen na de explosie twee mannen wegrennen. Later bleek dat het explosief dat is afgegaan, bestemd was voor een andere woning in het dorp. Of er een verband is met de explosie van vannacht, is onduidelijk.