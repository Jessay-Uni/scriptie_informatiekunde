Run op zuinige leaseauto's

Er is de afgelopen weken een ware run ontstaan op zuinige leaseauto's. Dat zeggen leasemaatschappijen. Per 1 juli gaat de bijtelling op de meeste soorten zuinige auto's omhoog. Mensen die van plan zijn binnenkort een auto te leasen, hakken eerder de knoop door om nog te kunnen profiteren van de lagere bijtelling. Bij leasemaatschappij Leaseplan viel ongeveer 85 procent van alle auto's die besteld zijn onder de gunstige bijtellingcategorie. "Mensen kiezen op basis van hun portemonnee." Bij leasemaatschappij Athlon is de drukte goed te merken. "De afgelopen tijd zijn er honderden auto's meer besteld dan normaal." Het gaat vooral om gangbare auto's zoals Volkwagens, Volvo's, Peugeots en Renaults. Ook bij de autofabrikanten komen meer bestellingen binnen. De bijtelling op sommige modellen gaat volgende week omhoog van 14 procent naar 20 procent, bij andere gaat de bijtelling van 20 naar 25 procent. De leasemaatschappijen waarschuwen mensen die nog van plan zijn deze week een auto te bestellen dat ze waarschijnlijk te laat zijn. De auto's worden dan waarschijnlijk na 1 juli pas geleverd.