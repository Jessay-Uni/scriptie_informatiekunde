'Separatisten trekken Debaltsevo binnen'

Het Oekraïense leger trekt de zware wapens terug zodra het bestand volledig wordt nageleefd. Dat zei een legerwoordvoerder vanmiddag. Ondanks een staakt-het-vuren dat zondag is ingegaan, wordt er nog zwaar gevochten rond de stad Debaltsevo. De door Rusland gesteunde separatisten zeggen dat ze de strategisch belangrijke stad zijn binnengetrokken. Het Oekraïense leger meldt dat er nog altijd gevochten wordt in de buitenwijken en rond het station. Die gebieden zouden nog in handen zijn van het Oekraïense leger. Volgens de afspraken die vorige week werden gemaakt in Minsk hebben de strijdende partijen tot vandaag de tijd om de zware wapens terug te trekken. De Oekraïense president Porosjenko en de Duitse bondskanselier Merkel hebben president Poetin telefonisch gevraagd om druk uit te oefenen op de separatisten om zich aan deze afspraak te houden. Een leider van de separatisten in het gebied rond de stad Loegansk zei vandaag tegen het Russische persbureau Tass dat zijn troepen wel zijn begonnen met terugtrekken van de zware wapens, maar het valt niet te controleren of dit ook daadwerkelijk gebeurt.