'Plunderaars Egypte op zoek naar magie'

Sommige plunderaars die het Egyptisch Museum in CaiÌˆro binnenvielen aan het begin van de onlusten in het land waren op zoek naar de magische stof rood kwikzilver. Dat zegt de minister van Oudheden van het land, Zahi Hawass. De plunderaars drongen het gebouw, waar ook het beroemde masker van Toetanchamon ligt, twee weken geleden binnen. De massademonstraties tegen het regime van president Mubarak kwamen toen net op gang. Het museum ligt vlak bij het Tahrirplein, het centrum van de demonstraties. "Ze zochten naar twee dingen", zegt Hawass, "goud en rood kwikzilver. Volgens de legende kun je daar mensen mee vermoorden of zelfs djins mee oproepen. Het is natuurlijk niet waar, maar ze denken dat het in de kelen van mummies verstopt zit." De plunderaars sloegen dertien vitrines stuk en beschadigden enkele objecten, maar er werd niets gestolen. Er moeten 25 objecten worden gerestaureerd, waaronder een beeld van farao Toetanchamon. De schade aan de artefacten is volgens Hawass makkelijk te herstellen. Hij verwacht dat het binnen enkele dagen is afgerond. Het museum had volgens Hawass geluk dat de plunderingen 's nachts plaatsvonden. Het was donker en de daders misten daardoor topstukken. Er werden alleen enkele gouden objecten uit de souvenirwinkel gestolen. Ook prijst hij de demonstranten, die snel een menselijke keten vormden om het gebouw te beschermen. "Prachtig om te zien dat deze oprechte Egyptenaren het museum beschermden." Volgens Hawass zijn de archeologische schatten van Egypte de onrust relatief goed doorgekomen. Er was slechts een melding van een grote diefstal van historische objecten. De buit werd teruggebracht nadat Hawass op televisie had uitgelegd dat het onmogelijk zou zijn de schatten door te verkopen. Sinds het begin van de onlusten waren belangrijke toeristische trekpleisters als het museum, maar ook de Vallei der Koningen en de Piramides van Giza niet meer te bezichtigen voor het publiek. Gisteren gingen de piramides weer open, maar veel bezoekers waren er nog niet. Hawass hoopt dat de andere attracties ook snel weer open kunnen, maar kon nog geen datum geven.