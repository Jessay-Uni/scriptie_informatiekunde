Belgische imam tot ongewenst vreemdeling verklaard

Een imam van de Grote Moskee in Brussel moet België verlaten. Volgens staatssecretaris Francken van Asiel en Migratie is de Saudiër, een geradicaliseerde salafist en vormt hij een gevaar voor de nationale veiligheid. Francken heeft dan ook besloten om de verblijfsvergunning van de imam niet te verlengen. Hij is tot ongewenst vreemdeling verklaard. De staatssecretaris baseert zich op informatie van de Belgische inlichtingendiensten. De imam is tegen de beslissing in beroep gegaan. De rechtbank doet volgende maand uitspraak. De Grote Moskee wordt geregeld in verband gebracht met radicalisme. De moskee wordt gefinancierd door Saudi-Arabië. Francken is niet bang dat de beslissing zal leiden tot spanningen met de Saudi's. "Spanningen zijn mogelijk, maar België moet zijn verantwoordelijkheid nemen", zei hij voor de Franstalige zender Bel RTL.