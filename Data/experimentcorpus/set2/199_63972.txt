Werkgever mag geen gunst vragen

Een groot autobedrijf uit Zwolle mag zijn personeel niet vragen af te zien van extra vrije dagen, ook al gebeurt dat op verzoek van de ondernemingsraad. Dat heeft de rechtbank in Apeldoorn bepaald in een zaak die was aangespannen door vakbond FNV Metaal. In de cao voor autobedrijven staat dat werkgevers hun personeel een eenmalige uitkering van 1,5 procent moeten geven of drie extra vrije dagen. Het bedrijf in Zwolle, Wensink Automotive, koos voor de vrije dagen, maar zat daarmee wel in zijn maag. De extra dagen zouden het bedrijf met 750 medewerkers 400.000 euro kosten. Gezien de economische crisis, die de autosector hard raakt, is dat een forse kostenpost. De ondernemingsraad stelde voor om medewerkers te vragen vrijwillig van de extra dagen af te zien. Uit een peiling onder het personeel bleek dat circa 60 procent van de medewerkers daartoe bereid was om het bedrijf door de crisis heen te helpen. De directie was blij met die suggestie en stuurde het verzoek rond. Dit schoot FNV Metaal in het verkeerde keelgat. De vakbond was bang dat medewerkers onder druk zouden worden gezet om hun vrije dagen af te staan. De bond stapte naar de rechter om de werkgever ertoe te dwingen de cao na te leven. De rechtbank in Apeldoorn gaf de vakbond gelijk. Afspraken in een cao zijn minimumafspraken. Werkgevers mogen er alleen van afwijken als dat in het voordeel van de werknemers is; niet in het nadeel. Een verzoek om vrijwillig af te zien van vrije dagen pakt volgens de rechter nadelig uit. Het bedrijf moet het verzoek van intranet verwijderen en alle medewerkers een brief sturen waarin staat dat ze de drie extra vrije dagen moeten opnemen. Gebeurt dit niet, dan moet het bedrijf een dwangsom van duizend euro per dag betalen. Wensink Automotive heeft een netwerk van dertig autobedrijven in het noorden en oosten van het land. Daarbij horen onder meer onderhouds- en schadebedrijven en dealers van de merken Mercedes, Ford, Alfa Romeo en Fiat.