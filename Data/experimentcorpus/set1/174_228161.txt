Turkse journalist bij zijn huis in Berlijn aangevallen

Een in Duitsland wonende Turkse journalist is gisteravond bij zijn woning in Berlijn door drie mannen aangevallen. Ze zouden hem hebben gezegd dat hij moet stoppen met schrijven. Toen er andere mensen bij kwamen, sloegen de aanvallers op de vlucht, zegt de Berlijnse politie. Het slachtoffer, de 48-jarige Erk Acarer, liet vannacht vanuit het ziekenhuis op Twitter weten dat hij zwellingen op zijn hoofd heeft opgelopen. Hij moest ter observatie enkele uren in het ziekenhuis blijven. In een video die hij op Twitter plaatste zegt hij: "Ik zie er misschien wat anders uit dan normaal, maar dat komt wel weer goed. Ook hier (wijst aan) heb ik wat... Vlak bij het gebouw waar ik woon ben ik aangevallen door drie mannen. Een van hen schreeuwde tegen me dat ik niet meer zou schrijven. Omdat er veel getuigen waren, konden ze hun wapens niet gebruiken. Dit toont alleen maar aan dat wat je schrijft over de islamisten, fascisten van de AKP en de MHP waar is." Acarer zegt dat hij weet wie erachter kunnen zitten, maar dat de Duitse autoriteiten hem adviseren om een paar dagen geen namen of een groep te noemen, omdat dat de opsporing kan bemoeilijken. Acarer is columnist van een onafhankelijke Turkse krant. Hij staat bekend als criticus van de Turkse president Erdogan en de regeringspartij AKP. Hij en andere journalisten moeten in Turkije terechtstaan voor het openbaar maken van activiteiten van geheime diensten. Ze schreven over de begrafenis van een Turkse geheim agent die in LibieÌˆ werd vermoord.