Hoogbejaarde neergestoken als straf voor vader

De man die gisteravond een 96-jarige vrouw in Amsterdam neerstak, zegt dat hij dat heeft gedaan om zijn vader te straffen. Waarom de man zijn vader wilde straffen is onduidelijk. Zijn advocaat zegt dat uit de politieverklaring van de man blijkt dat hij een moeizame relatie heeft met zijn vader. De man heeft tegen de politie gezegd dat het slachtoffer willekeurig was gekozen. Volgens zijn advocaat is de Arnhemmer speciaal voor de steekpartij naar Amsterdam gekomen. De vrouw liep gisteravond met haar rollator over straat toen ze werd aangevallen. Ze werd een aantal keer geslagen en in haar buik gestoken. Ze is geopereerd en ligt op de intensive care-afdeling. De 24-jarige verdachte meldde zich enige tijd na de steekpartij zelf bij de politie. Hij wordt vandaag voorgeleid aan de rechter-commissaris.