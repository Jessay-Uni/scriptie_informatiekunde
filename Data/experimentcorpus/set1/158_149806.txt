Boskalis incasseert na jaren van recordwinsten half miljard verlies

De eb- en vloedverschillen bij Bretagne en Normandië zijn enorm, soms wel twaalf meter. Een kolkende zee verandert in een paar uur in droogvallende vaargeulen en schepen op het slib. Zo ervaart offshore bedrijf Boskalis de extreme overgang van economisch hoogtij naar laagtij: het bedrijf voelt de gevolgen van de ingestorte olieprijs en de daaropvolgende malaise en krimp in de olie- en gasindustrie doen zich nu in alle hevigheid gelden. De winst is omgeslagen in een stevig verlies van ruim een half miljard euro door afschrijvingen op schepen en offshore-activiteiten. Drie weken geleden waarschuwde het bedrijf al voor het droogvallen en een winstval. Naast het verlies van 563 miljoen euro daalde de omzet met 20 procent naar 2,6 miljard euro. De markt is aanhoudend slecht. De olie-industrie heeft de investeringen drastisch teruggeschroefd, waardoor er minder opdrachten zijn om booreilanden en olieplatforms neer te zetten, of voor zwaar transport en sleepdiensten. Met de bouw van windparken hoopt Boskalis een deel van de verliezen in de oliesector te compenseren. Topman Peter Berdowski verwacht ook geen snel herstel van de offshoremarkt. Voor het lopende jaar is duidelijk dat het resultaat laag zal zijn. Beleggers laten het aandeel vallen. Het aandeel noteert een verlies van 7 à 8 procent, op 31,80 euro. De maritieme dienstverlener voor offshore, baggeren en slepen voer tot voor kort nog 'de zeeën wit', aldus Berdowski, zo veel was er te doen. In 2013, 2014 en 2015 werden recordwinsten geboekt, maar in 2016 kwam de klad erin. Vorig jaar werd met een reorganisatie begonnen, waarbij 650 banen verdwijnen, waarvan 150 in Nederland, en 24 schepen uit de vaart genomen worden. Dat moet de klappen opvangen en de verliezen terugdringen. Vakbond FNV Waterbouw betwist de aanpak en is een internationale campagne tegen de baggeraar begonnen. Werknemers zouden ontslagen worden en goedkoper weer ingehuurd. Boskalis is de "insinuaties en stemmingmakerij" meer dan zat en heeft begin vorige maand in een boze brief de FNV en zijn bestuurder Charly Ramdas de wacht aangezegd.