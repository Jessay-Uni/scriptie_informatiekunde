Grote drugsactie in Roosendaal en Etten-Leur

De politie in Noord-Brabant heeft vanmorgen een groot aantal invallen gedaan in woningen en bedrijfspanden in Roosendaal en Etten-Leur. Die horen bij een groot onderzoek naar internationale drugshandel waarbij wordt samengewerkt met de Belastingdienst, de FIOD en de Franse en Spaanse justitie. De politie hoopt met de actie een al jaren bestaande drugslijn voor wiet en hasj naar Frankrijk te hebben opgerold. Die zou door een Roosendaalse familie worden gerund. Een aantal leden van de familie is opgepakt. Er zijn vuurwapens en geld in beslag genomen. Volgens een woordvoerder van de politie zijn met de handel miljoenen gemoeid. De Belastingdienst en het Openbaar Ministerie willen beslag op bezittingen van de familie, om zo crimineel verkregen vermogen "af te romen" en te voorkomen dat ze als onderpand dienen voor investeringen in nieuwe criminele activiteiten. Behalve in Nederland zijn ook in Spanje woningen van de familie doorzocht. Ook daar wordt geprobeerd beslag te leggen op onroerend goed van deze familie. 