Boxmeer neemt schade op na vollopen parkeergarage

Nog zo'n twintig centimeter water staat er in de parkeerkelder in Boxmeer, die gisteren volliep tijdens een hevige stortbui. "Het water stond tot vlak onder het plafond", zegt verslaggever Mattijs van de Wiel. "Je ziet de waterlijn nog op de muur staan." De auto's die tijdens de bui nog in de garage stonden, zijn door het water verplaatst. "Ze hebben door de garage gedobberd, want ze zijn van hun plaats gekomen." Een bergingsbedrijf bekijkt hoe de auto's het makkelijkst kunnen worden weggehaald. Ook buiten de garage zijn de gevolgen van het water zichtbaar. Voor de garage ligt normaal gesproken een plantsoen, maar dat is veranderd in een vijver. Straten die blank stonden, moeten worden schoongemaakt. "We hebben allemaal een berging beneden", zegt een man die boven de parkeerkelder woont. Zo heeft hij er flessen wijn liggen. "Ik kan ze nog wel drinken, maar welke het is, kan ik niet meer zien", zegt hij lachend. Zeven jaar geleden maakte hij ook mee dat de kelder volliep. "Nu heb ik gelukkig mijn auto op tijd kunnen weghalen. De vorige keer stond hij er wel in, samen met 27 andere auto's. Die waren allemaal total loss." Hij had gehoopt dat het niet meer voor zou komen. "Maar ik vrees dat dit niet de laatste keer is."