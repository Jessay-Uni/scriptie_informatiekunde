VN: meer oorlogsmisdaden in Syrië

In het noorden van Syrië is het aantal moorden en oorlogsmisdaden door opstandelingen de afgelopen tijd toegenomen. Dat meldt de Mensenrechtenraad van de Verenigde Naties. Volgens de VN zijn het Syriërs en ook buitenlandse groeperingen die zich schuldig maken aan oorlogsmisdaden. Volgens waarnemers zijn er complete korpsen met buitenlandse strijders in Syrië om tegen het regeringsleger te vechten. Vooral de terroristische groep al-Muhajiroun, die zijn basis heeft in Saudi-Arabië, is erg actief in Noord-Syrië, meldt de Mensenrechtenraad. Onderzoekers hebben tot nu toe strijders uit tien verschillende landen geteld. "Het zijn er inmiddels waarschijnlijk nog meer", zegt een functionaris van de Mensenrechtenraad. "Het probleem is dat die groepen allemaal een eigen agenda hebben en zeker niet voor democratie vechten", zegt hij. De VN-raad meldt verder dat president Assad nog altijd luchtaanvallen en artilleriebeschietingen uitvoert op rebellen. Bij een aanval op 26 augustus werd ook een school gebombardeerd. Daarbij kwamen volgens de VN acht leerlingen om het leven en liepen meer dan 50 kinderen ernstige brandwonden op.