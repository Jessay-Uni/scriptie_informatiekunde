Nieuwe beelden moordzaak onthoofde Amsterdammer

De politie verspreidt morgen in Opsporing Verzocht nieuwe beelden die mogelijk licht kunnen werpen op de moord op de 23-jarige Nabil Amzieb, wiens hoofd in maart werd achtergelaten voor een shisha-lounge in Amsterdam. Een dag eerder was zijn onthoofde lichaam elders in de stad gevonden in een uitgebrande auto. Ongeveer een week na de vondst van het hoofd werden al beelden in Opsporing Verzocht vertoond van de man die het hoofd voor de shisha-lounga neerzette. Op die beelden was de man slecht herkenbaar. Omdat de zaak nog niet is opgelost, wordt nu een beloning uitgeloofd van 20.000 euro voor de gouden tip. De nieuwe beelden zijn afkomstig van een bewakingscamera aan het Mijehof in Amsterdam Zuidoost, waar de uitgebrand Volkswagen Caddy werd gevonden met het lichaam van Amzieb erin. Te zien is dat de bestelauto wordt geparkeerd en een uur later in brand wordt gestoken.