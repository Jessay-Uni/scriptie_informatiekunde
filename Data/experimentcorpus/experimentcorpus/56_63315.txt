Gewonden door autobom in Beiroet

In de Libanese hoofdstad Beiroet zijn bij een aanslag met een autobom zeker achttien mensen gewond geraakt. Eerder sprak persbureau Reuters van een onbekend aantal doden, maar dat bericht is nu aangepast. De autobom ontplofte in het zuiden van Beiroet, bij een winkelcentrum in een wijk waar veel politieke kantoren van Hezbollah gevestigd zijn. In het centrum waren vermoedelijk veel mensen, omdat het er traditioneel druk is voor het begin van de vastenmaand ramadan. In Libanon zijn de spanningen tussen sjiieten en soennieten de afgelopen tijd opgelopen. Dat komt doordat de sjiitische Hezbollah de Syrische president Assad steunt terwijl soennitische Libanezen juist met de oppositie meevechten. Diverse rebellen die de oppositie in SyrieÌˆ steunen, dreigen al een tijd met aanvallen op Hezbollah. In mei raakten enkele mensen gewond bij een raketaanval op Hezbollah in Beiroet.