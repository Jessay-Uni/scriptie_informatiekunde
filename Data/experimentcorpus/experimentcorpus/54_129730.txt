Neelie Kroes in adviesraad Uber

Voormalig Eurocommissaris Neelie Kroes is lid geworden van een nieuwe adviesraad van taxidienst Uber. De adviesraad bestaat uit acht mensen, die allemaal recent zijn aangetreden. De adviesraad spreekt met de bedrijfsleiding van Uber over alle aspecten van de onderneming. Kroes (74) is ook ambassadeur van StartupDelta, maar die aanstelling is bijna afgelopen. Ook is ze sinds 1 mei directielid bij het Californische softwarebedrijf Salesforce. In het verleden heeft Kroes zich in haar baan als Eurocommissaris voor ICT en Telecom positief uitgelaten over Uber. Toen een Brusselse rechter Uber verbood, schreef ze op Twitter: "Dit is toch niet de 19de eeuw?!"