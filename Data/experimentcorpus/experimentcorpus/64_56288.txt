Tweede Nederlandse dode in Syrië

In Syrië blijkt opnieuw een Nederlander van Marokkaanse afkomst te zijn gedood. Het slachtoffer zou de 20-jarige Sofian zijn die in Delft of Rotterdam woonde. Hij was naar Syrië afgereisd om daar te vechten tegen het regime van president Assad. Gisteren werd bekend dat een andere Nederlandse jihadstrijder in Syrië was gesneuveld. Die jongen, Mourad, is vorige week omgekomen. Daarmee zijn er tot nu toe twee Nederlanders omgekomen in Syrië. Volgens bronnen kenden de twee slachtoffers elkaar en waren ze in Nederland al vrienden. De voorzitter van Forum Instituut voor Multiculturele Vraagstukken noemt de Nederlandse slachtoffers geen verrassing. "Er is een groot aantal jongeren dat romantische denkbeelden heeft bij het vechten in Syrië. Maar uiteindelijk eindigen ze vaak als kanonnenvoer", zei voorzitter Sadik Harchaoui gisteren. Vorige week werd bekend dat er zo'n honderd Nederlandse moslims meevechten in landen als Syrië, Somalië en Afghanistan. Dat was voor de Nationaal Coördinator Terrorismebestrijding en Veiligheid reden om het dreigingsniveau in Nederland te verhogen.