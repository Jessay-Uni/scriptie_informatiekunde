Hoge celstraffen geëist in megadrugszaak Zuid-Nederland

In een proces in Den Bosch tegen de vier hoofdverdachten in een grote drugszaak (operatie Trefpunt) heeft het OM celstraffen geëist van vijf tot twaalf jaar. De verdachten werden in april 2016 aangehouden bij een grote politieactie. 1500 opsporingsambtenaren vielen toen meer dan honderd panden binnen in Zuid-Nederland. De verdachten worden gezien als de spil in een groot drugsnetwerk dat werd gerund vanuit verhuurbedrijf Party King in Best. Het bedrijf functioneerde als trefpunt waar aanbieders en kopers van synthetische drugs met elkaar afspraken om deals te sluiten, schrijft Omroep Brabant. Het Openbaar Ministerie plaatste camera's bij het pand en binnen ook afluisterapparatuur. Dat leverde bijna tienduizend gesprekken op tussen bezoekers, die volgens het OM voornamelijk over drugs gingen. "Hele concrete gesprekken over onder andere cocaïne, xtc, amfetamine en crystal meth", zei de officier van justitie. De heimelijke operatie duurde tweeënhalf jaar, al werd er niet constant opgenomen omdat de politie steeds maanden nodig had om de opgenomen gesprekken uit te werken. Honderden bezoekers zijn gefilmd. Alfons G., die wordt gezien als leider van de bende, hoorde de hoogste straf tegen zich eisen (twaalf jaar). Tegen zijn kompanen Rens H. (elf jaar) , en Bert L. (tien), kwam het OM tot een lagere eis. Medeverdachte Maikel van D., de 'kok' van de operatie, moet mogelijk vijf jaar de cel in. De verdachten zelf hebben zich beroepen op hun zwijgrecht. Alleen de eigenaar van Party King heeft verklaard dat hij in de drugshandel was gestapt, toen zijn bedrijf in feestartikelen failliet dreigde te gaan. "Ik moest, ik kwam er niet meer uit en op die manier probeerde ik mijn schulden af te betalen", zei hij. "Daarvoor moest de handel in verdovende middelen door blijven gaan. Ik kon geen kant meer op." Tientallen verdachten die in Best drugs of grondstoffen kochten, kregen eerder al cel- en werkstraffen opgelegd. De rechtbank in Den Bosch heeft in totaal vijf dagen voor de zaak uitgetrokken. Vandaag was de tweede dag.