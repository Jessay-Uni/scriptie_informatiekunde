Evacué Libië blijft uit publiciteit

De Nederlander die per helikopter uit Libië moest worden gehaald, wil niet in de publiciteit treden. Dat valt op te maken uit de antwoorden op Kamervragen, die het kabinet zojuist heeft gestuurd. De man werkt bij ingenieursbureau Haskoning, en topman Oostwegel heeft het kabinet laten weten dat de medewerker niet beschikbaar is voor de Kamer, mocht die daar om vragen. In NRC Handelsblad zegt Oostwegel dat de man al twee jaar voor Haskoning in Libië zat. Door misverstanden leek de hulp van het leger nodig om hem te evacueren. Achteraf had dat ook met een Grieks toestel gekund, zegt Oostwegel.