Fusie FNV-bonden van de baan

De fusie tussen FNV Bondgenoten en de andere FNV-bonden gaat niet door. De leden van FNV Bondgenoten stemden op een congres tegen de fusie. Er was een meerderheid van 66,67 procent nodig. Die werd net niet gehaald: 64,62 procent van de leden stemde in met de fusie. Als zeven mensen anders gestemd hadden, was de fusie doorgegaan. "Ik ben zwaar teleurgesteld", zegt FNV Bondgenoten-voorzitter Ellen Dekkers. "Heel spijtig dat de vakbeweging FNV niet samen sterker door kan." Ze maakte direct na de uitslag bekend dat het hoofdbestuur van FNV Bondgenoten aftreedt. Er is jaren gewerkt aan het plan om FNV Bondgenoten, Abvakabo FNV, FNV Bouw en FNV Sport te laten fuseren. Eerder keerde de ondernemingsraad van FNV Bondgenoten zich al tegen het fusieplan, vanwege de ontslagen die uit de fusie voortvloeien. "Deze fusie is nu van de baan", zegt Ton Heerts, voorzitter van vakcentrale FNV. Hij beraadt zich op de vervolgstappen. Dinsdag worden die bekend. Maandag komen de besturen van de FNV-bonden bij elkaar om over de nieuwe situatie te spreken.