Levenslang voor Indiase miljonair die werknemer doodreed

In het zuiden van India heeft een miljonair levenslang gekregen omdat hij een medewerker heeft doodgereden. De zakenman stond met zijn Hummer bij het toegangshek van zijn huis en vond dat het slachtoffer tergend traag het hek opende. De woedende miljonair pikte dat niet en gaf vol gas toen de 50-jarige portier nog bij het hek stond. Het slachtoffer rende voor zijn leven, maar werd uiteindelijk klemgereden bij de muur van het complex en daarna door zijn baas met een ijzeren staaf geslagen. De man liep daarbij ernstige verwondingen op. Artsen probeerden nog zijn leven te redden, maar de portier bezweek aan een hartstilstand. De rechter spreekt van "een regelrechte moord" en vindt levenslang een gepaste straf. Bovendien moet de 39-jarige zakenman de nabestaanden een schadevergoeding betalen van 50.000 euro. 