Kritiek op invulling verplichte studiekeuzecheck

Sommige hogescholen en universiteiten maken te weinig werk van de studiekeuzecheck. Dat stelt het Interstedelijk Studenten Overleg (Iso), dat daar onderzoek naar deed. Het Iso wil daarom dat er minimumeisen komen waaraan zo'n studiekeuzecheck moet voldoen. De VVD en PvdA voelen daar wel voor. De studiekeuzecheck is een methode om vast te stellen of een opleiding waar een aankomend student belangstelling voor heeft ook echt bij hem past. Een motivatiegesprek, een oefentoets of het volgen van een hoorcollege kunnen daar bij horen. Maar er zijn ook instellingen die alleen een digitale vragenlijst laten invullen. Het Iso vindt dat te weinig. â€œWat ons echt is opgevallen is dat studenten behoefte hebben aan persoonlijk contact met een docent, tutor of oud-leerlingen, om te ervaren hoe zo'n opleiding eigenlijk is en te voelen of het bij hen past", zei Iso-voorzitter Linde de Nie in het NOS Radio 1 Journaal. De verplichte studiekeuzecheck is in 2014 ingevoerd. Een derde van de studenten haakt voortijdig af, omdat voor een verkeerde opleiding is gekozen. Het kabinet wil dat aantal terugdringen. VVD-woordvoerder Pieter Duisenberg wil ook dat de keuzebegeleiding in het voortgezet onderwijs verbetert. Uit het Iso-onderzoek blijkt dat studenten ook daar niet goed zijn voorgelicht. "Daar moeten we wat aan doen, want een derde is een drama", zei Duisenberg in het NOS Radio 1 Journaal. 