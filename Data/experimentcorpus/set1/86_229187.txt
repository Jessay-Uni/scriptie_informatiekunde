Zeker tien doden bij ongeluk met overvol busje in Texas

Bij een ongeluk met een busje met migranten in de Amerikaanse staat Texas zijn zeker tien doden gevallen, onder wie de bestuurder. De andere twintig inzittenden raakten ernstig gewond. Het busje reed te hard door een bocht: De identiteit van de slachtoffers is nog niet bekendgemaakt, wel is bekend dat allen migranten waren. De bestuurder van het busje, dat plaats had voor vijftien mensen, zou in een bocht de macht over het stuur zijn verloren. Tegen een stopbord kwam het voertuig tot stilstand. Het ongeluk gebeurde bij het afgelegen plaatsje Encino, op zo'n 80 kilometer van de grens met Mexico. De toename van migranten die illegaal de grens oversteken leidt ook tot meer ernstige ongelukken. Voor de smokkeltochten worden vaak jonge chauffeurs geronseld in grote steden, schreef The Dallas Morning News vorige maand. De chauffeurs rijden vaak te hard en vertonen roekeloos rijgedrag. Vaak zouden het zelf jonge illegale migranten zijn die de grens veilig gepasseerd zijn. In ruil voor de klus hoeven ze minder af te dragen aan de smokkelaars. In maart kwamen in het zuiden van de VS bij twee ongelukken met migranten 21 mensen om het leven.