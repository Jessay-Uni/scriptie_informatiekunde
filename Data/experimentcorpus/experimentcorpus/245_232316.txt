Politie gaat uit van opzet bij dodelijke aanrijding in Oosterhout

De politie verdenkt een 26-jarige man uit Raamsdonksveer ervan dat hij zaterdag in Oosterhout opzettelijk een 31-jarige man heeft aangereden met zijn auto. De man uit Oosterhout overleed ter plaatse. De betrokkenen zijn bekenden van elkaar. Over het motief voor de aanrijding is nog niks bekend. Het incident gebeurde zaterdag rond het middaguur op een weggetje waar normaal gesproken geen doorgaand verkeer rijdt. Na de aanrijding kwam de auto tegen een schuur tot stilstand. Het slachtoffer lag bekneld onder de auto en kon niet meer worden gered. Na afloop ging de verdachte er rennend vandoor. Later meldde hij zich op het politiebureau. Meteen na het incident zeiden getuigen al tegen Omroep Brabant dat er mogelijk sprake was van opzet. De politie doet nog onderzoek. De verdachte wordt morgen voorgeleid aan de rechter-commissaris.