"Steek ov-chipgeld in het systeem"

Reizigersorganisatie Rover roept vervoerders op om geld dat zij verdienen aan passagiers die vergeten uit te checken, te steken in het verbeteren van het ov-chipsysteem. Hiermee reageert de organisatie op een bericht in De Telegraaf, waarin staat dat de vervoerders hier sinds de invoering van de ov-chipkaart jaarlijks bijna 23 miljoen euro per jaar mee verdienen. Het Nationaal Openbaar Vervoer Beraad coördineert de partijen die betrokken zijn bij het onderzoek naar de ov-chipgelden. Voorzitter Eric Janse de Jonge zegt dat hij het bedrag dat in De Telegraaf genoemd wordt niet kan bevestigen of ontkennen, omdat het onderzoek nog niet afgerond is. "15 procent van de gegevens moet nog worden geanalyseerd. Bovendien brengen we het onderzoek pas naar buiten als niet alleen de uitkomsten, maar ook de bestuurlijke consequenties duidelijk zijn." Janse de Jonge doelt hiermee op wat de bestuurders met het geld zullen doen. Reizigersorganisatie Rover, één van de partijen die om het onderzoek gevraagd hebben, is teleurgesteld dat de uitkomsten van het onderzoek nog zo lang op zich laten wachten. Ondertussen doet de organisatie alvast een suggestie waar het geld aan besteed kan worden: de verbetering van het systeem. Rover denkt aan verbeteringen als éénmalig in- en uitchecken per treinreis, ook als dit met meerdere vervoerders is, een landelijk uniforme procedure om restitutie aan te vragen wanneer het uitchecken is misgegaan en één loket voor alle ov-chipkaartzaken. De NS, de grootste reizigersvervoerder in Nederland laat weten dat het geld dat is verdiend aan reizigers die niet hebben uitgecheckt al apart is gezet, maar wil nu niet zeggen om hoeveel geld het gaat. Eerder lieten andere vervoerders weten dit geld wel te besteden. Volgens een woordvoerder van de NS is het het belangrijkst dat reizigers hun geld terug kunnen krijgen als ze zich melden. Voor het geld dat daarna overblijft wordt gekeken naar de mogelijkheid om een deel te steken in het onder de aandacht brengen van de uitcheck-problematiek. Daarnaast worden onder andere de suggesties van Rover bekeken. 