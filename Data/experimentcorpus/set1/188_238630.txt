Ook premier Johnson beboet voor lockdownfeestjes Downing Street

De Britse politie heeft nog eens dertig boetes uitgeschreven aan mensen die aanwezig waren bij lockdownfeestjes in onder meer Downing Street 10. Onder de mensen die een boete hebben gekregen premier Boris Johnson. In maart werden ook al twintig boetes uitgeschreven. De boete voor Johnson heeft betrekking op zijn verjaardagsfeest in juni 2020. De politie heeft Johnson gezegd dat hij op 19 juni aanwezig was bij een samenkomst in een vertrek in Downing Street 10, zegt zijn woordvoerder. Onduidelijk is nog hoe hoog het boetebedrag is. De Britse premier zegt dat hij de boete heeft betaald. Ook biedt hij zijn "volledige excuses" aan. "Op het moment zelf had ik niet door dat het een overtreding van de regels kon zijn", zegt Johnson tegen de BBC. "Maar het onderzoek van de politie heeft iets anders uitgewezen. Ik respecteer de uitkomst daarvan volledig." Andere mensen die worden beboet zijn minister Sunak van Financiën en het voormalige hoofd ethiek van de Britse regering, Helen MacNamara. Ook Carrie Johnson, de vrouw van de Britse premier, moet een boete betalen. De politie maakt niet bekend wie nog meer zijn beboet. Ruim honderd mensen die aanwezig waren tijdens een of meerdere feestjes, hebben een vragenlijst van de politie gekregen. Ook zijn getuigen gehoord. "We stellen alles in het werk om dit onderzoek zo snel mogelijk te laten verlopen. Dit omvat ook het beoordelen van aanzienlijke hoeveelheden onderzoeksmateriaal", meldt de politie in een verklaring. De politie onderzoekt in totaal twaalf bijeenkomsten die zijn gehouden in kantoren en andere werkvertrekken van de Britse premier. Terwijl de Britten zich aan strenge lockdownregels moesten houden in verband met de coronapandemie werden in overheidsgebouwen borrels en feestjes georganiseerd met medewerkers van Johnson. Johnson zelf was ook bij enkele bijeenkomsten aanwezig. De Britse oppositieleider Keir Starmer van de Labourpartij dringt aan op het vertrek van Johnson en minister Sunak. "Ze hebben de wet overtreden en herhaaldelijk gelogen tegen het Britse volk. Ze moeten allebei opstappen", zegt hij. Eerder heeft Starmer ook al gezegd dat Johnson vanwege partygate moet vertrekken. "De Britse regering heeft gedurende het partygate-schandaal steeds gezegd dat de regels wél zijn gevolgd. Maar we kunnen nu, met maar liefst vijftig politieboetes, met zekerheid zeggen dat de coronaregels wel degelijk zijn geschonden. En sterker nog: dat de Britse premier zelf de wet heeft overtreden en daar een boete voor heeft gekregen. Het partygate-schandaal was door de Oekraïnecrisis wat naar de achtergrond gedrongen, maar met de boetes van vandaag is het probleem als een boemerang teruggekomen bij de premier."