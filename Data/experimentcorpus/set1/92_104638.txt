Bedrijven bezorgd om bezuinigingen meetlab

Het bedrijfsleven is bezorgd over bezuinigingen op het Van Swindenlaboratorium, het Nederlandse instituut dat meetstandaarden beheert. In brieven aan het ministerie van Economische Zaken waarschuwen bedrijven dat de bezuinigingen schadelijk zijn voor de handel van fabrikanten van meetapparatuur. Om er voor te zorgen dat meetapparaten bijvoorbeeld een kilo exact meten, houdt het Van Swindenlaboratorium (VSL) de standaarden in de gaten. Bedrijven die dergelijke apparaten maken en verkopen, kunnen ze laten certificeren bij het lab. Krohne, een producent in Dordrecht van 'flowmeters' die onder meer drinkwater en ruwe olie meten, laat zijn apparaten bijvoorbeeld door VSL certificeren. "Als we in Japan zeggen dat we door hen gekeurd zijn, weten ze meteen dat het goed is", aldus directeur André Boer in de krant. Het bedrijfsleven draagt de helft van de kosten van het lab, de rest krijgt het lab van de overheid. Maar sinds 2011 verlaagt het ministerie van Economische Zaken zijn bijdrage, en komend jaar komen daar extra bezuinigingen bij. Uiteindelijk zal het lab het tot 2018 met 15 procent minder moeten doen. Volgens de directeur van het instituut, Albert Dalhuijsen, is het afstoten van meetstandaarden dan onvermijdelijk. "We hebben straks niet genoeg mensen meer om alle standaarden te blijven onderhouden", zegt Dalhuijsen in het FD. Ook zouden investeringen in de ontwikkeling van nieuwe standaarden met de helft afnemen. VNO-NCW en de federatie van technologiebedrijven, FHI, trekken daarom aan de bel. Minister Kamp zegt de zorgen te begrijpen. Zodra het lab de gevolgen van de bezuinigingen in kaart heeft gebracht en met een plan is gekomen, zal er verder worden gesproken. 