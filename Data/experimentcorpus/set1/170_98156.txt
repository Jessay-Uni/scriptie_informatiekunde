Toch binnenkort nieuwe Charlie Hebdo

Er komt deze maand toch een nieuwe uitgave van Charlie Hebdo, zegt een journalist van het satirische blad op Twitter. "Nog even geduld. Charlie Hebdo ligt op 25 februari in de schappen, in de betere kiosk", schrijft Laurent Léger. Vrijdag leek het er nog op dat de redactie uitgeput is en er even mee stopt. Na de terreuraanslag op de redactie van Charlie Hebdo op woensdag 7 januari besloten de overlevende medewerkers van het blad de week erop een nieuwe editie uit te brengen om de omgekomen collega's te eren. Die editie van 14 januari leek voorlopig de laatste te zijn. Laurent Léger was bij de redactievergadering toen de terroristen binnenkwamen en twaalf medewerkers doodschoten. Hij dook onder een tafel en werd niet geraakt.