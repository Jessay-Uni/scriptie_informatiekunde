Wekdienst 6/1: proces Weinstein begint en rechtbank Limburg opent schuldenloket

Goedemorgen! In de VS start vandaag de rechtszaak tegen Hollywoodproducer Harvey Weinstein. Hij staat terecht voor twee gevallen van seksueel misbruik. Aan de universiteit in Maastricht beginnen vandaag de colleges weer na een grote aanval met ransomware. Het is vandaag bewolkt met miezerregen in het noorden. In de loop van de dag breekt de zon soms door. Het wordt maximaal 8 graden. Ga je op pad? Hier vind je het overzicht van de werkzaamheden en files en de situatie op het spoor. De regeringsleiders van het Verenigd Koninkrijk, Duitsland en Frankrijk roepen Iran in een gezamenlijke verklaring op om geen geweld te gebruiken. Ook dringen ze er bij het land op aan om zich aan het atoomakkoord te houden. Sinds het Amerikaanse leger afgelopen vrijdag de Iraanse generaal Qassem Soleimani liquideerde, dreigt Teheran met vergeldingsaanvallen. Daarnaast trok het land zich gisteren terug uit het atoomakkoord. De situatie in de regio is sinds vrijdag gespannen. Johnson, Merkel en Macron roepen daarom alle partijen op om "uiterste terughoudendheid en verantwoordelijkheid" te gebruiken. De Golden Globes zijn vannacht weer uitgereikt. De belangrijkste filmprijzen na de Oscars gingen onder andere naar 1917 in de categorie drama. De regisseur van die film, Sam Mendes, won ook de prijs voor Beste regisseur. De prijs voor Beste komedie/musical ging naar Once Upon A Time in Hollywood. De film van Quentin Tarantino, een hommage aan het medium film en aan Hollywood in de jaren 60, won ook in de categorie Beste scenario en Beste mannelijke bijrol (Brad Pitt). Een uitgebreider overzicht van de winnaars vind je hier. Fijne dag!