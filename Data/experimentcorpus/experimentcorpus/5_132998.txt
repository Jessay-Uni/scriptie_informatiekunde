Trainer in China ontslagen na lijfstraffen bankpersoneel

Een werkcoach in China is ontslagen nadat op een video te zien was dat hij personeel billenkoek geeft tijdens een training. Met een stok kregen medewerkers van een bank meerdere klappen op hun achterste; ze zouden te slecht hebben gepresteerd tijdens het trainingsproject. Iemand in de zaal filmde de mishandeling en plaatste het op YouTube. Het filmpje zorgde voor boze reacties op Weibo, de Chinese Twitter. "Deze mensen zijn geen slaven, ze zijn alleen in dienst bij het bedrijf om te werken. De trainer moet ontslagen worden!" en "Wat een viezerik, alle mensen hebben hun waardigheid!" De directie van de bank, gelegen in de noordelijke provincie Shanxi, heeft excuses aangeboden voor de lijfstraffen. De verantwoordelijke leidinggevenden zijn geschorst vanwege slecht toezicht op de training, zo melden Chinese media. Ook krijgen de geslagen medewerkers financieÌˆle compensatie aangeboden. Het bankpersoneel was op de training om de werkprestaties te verbeteren. De acht mensen met de laagste score moesten zich daarvoor verantwoorden op een podium. Op het filmpje is te zien dat de groep hardhandig wordt gestraft door de trainer. Een voor een krijgen de medewerkers een mep met een stok, meerdere keren. De meesten geven geen kik, maar een vrouw laat merken dat de slagen pijn doen. Het is in China volgens correspondent Marieke de Vries ongebruikelijk dat personeel lijfstraffen krijgt: "Een incident als dit is beslist geen ingeburgerd gedrag op de werkvloer." Het is echter niet uniek dat medewerkers van bedrijven te maken krijgen met harde discipline. "Ik heb aan soortgelijke trainingen meegedaan", schreef iemand op Weibo als reactie op de video. "Het deed ons voelen alsof we mentaal ziek waren." Er zijn in China recente gevallen bekend van in westerse ogen extreme manieren om personeel te motiveren tot betere prestaties. Zo was er eind vorig jaar een bedrijfsleider die medewerkers aanspoorde 's nachts 30 kilometer te lopen. De volgende dag moesten ze weer aan het werk, als onderdeel van een training. In april dook er een filmpje op van een groep medewerkers die in pak over de grond kropen. Aanleiding was een chef die zichzelf strafte voor tegenvallende verkoopcijfers. Zijn collega's zouden hem vrijwillig hebben gevolgd in zijn zelfkastijding.