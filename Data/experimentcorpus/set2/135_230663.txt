Politie en OM steunen onderzoek naar eigen handelen in zaak-Arnhemse Villamoord

De politie Oost-Nederland en het Openbaar Ministerie (OM) steunen het herzieningsverzoek in de zaak over de Arnhemse Villamoord uit 1998. Aanleiding voor het verzoek is de nieuwe informatie die over de zaak naar boven is gekomen in het tweede seizoen van documentaireserie De Villamoord van KRO-NCRV. De politie zegt geschrokken te zijn van de recente uitzendingen en noemt het herzieningsverzoek is daarom "de enige juiste manier om hier goed onderzoek naar te laten doen." Valsheid in geschrifte De zaak draait om de roofmoord op een 63-jarige bewoonster van een Arnhemse villa, waarvoor uiteindelijk acht mannen werden veroordeeld. In de nieuwe afleveringen komt naar voren dat er in het proces-verbaal destijds sprake zou zijn geweest van valsheid in geschrifte door de politie. Die aantijging komt bovenop de informatie uit het eerste seizoen, waaruit zou blijken dat er een valse bekentenis ten grondslag lag aan andere veroordelingen in de zaak. De advocaat die de veroordeelden in de zaak bijstaat, Paul Acda, diende in augustus een herzieningsverzoek in bij de Hoge Raad. De hoogste rechtsprekende instantie moet dan beoordelen of de politie en het OM destijds juist hebben gehandeld en of dat mogelijk gevolgen heeft voor de veroordelingen. Nu wel medewerking Het was niet de eerste keer dat er een herzieningsverzoek in de zaak werd ingediend; dit gebeurde eerder na een nieuwe verklaring van een van de veroordeelden. De Hoge Raad oordeelde in april dat er geen nieuwe informatie was die het hof tot een ander oordeel zou kunnen brengen. De zaak werd daarom niet heropend. De politie Oost-Nederland en het OM gingen in het oordeel van de Hoge Raad mee. Zij beschouwden de zaak als juridisch afgerond. Maar nu er opnieuw een herzieningsverzoek is ingediend, steunen ook zij een onderzoek naar het eigen handelen in de zaak. "De politie in Oost-Nederland is geschrokken van de recente uitzendingen van KRO-NCRV over de Arnhemse Villamoord, waarin het handelen van de politie ter discussie wordt gesteld," schrijft de politie Oost-Nederland in een persbericht. "Burgers moeten kunnen vertrouwen op de integriteit van de politie. Het is van belang dat genoemde - serieuze - aantijgingen zorgvuldig worden onderzocht." Zowel de politie als het OM laten weten hun volledige medewerking aan het onderzoek te willen verlenen. De Arnhemse villamoord In 1998 werd bij een woninginbraak een 63-jarige vrouw omgebracht. Een andere vrouw raakte lichtgewond. De roofmoord is bekend komen te staan als de Arnhemse Villamoord, waarvoor negen mannen werden veroordeeld. Zij kregen straffen van tussen de vijf en twaalf jaar. EeÃÅn van de veroordeelden pleegde zelfmoord in zijn cel, een andere Duitse verdachte werd door de Duitse autoriteiten vrijgesproken.