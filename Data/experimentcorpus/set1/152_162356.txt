Nobelprijs voor Literatuur voor Britse schrijver Kazuo Ishiguro

De Britse auteur Kazuo Ishiguro krijgt de Nobelprijs voor Literatuur. Dat heeft de Zweedse Academie bekendgemaakt. De Academie loofde de emotionele kracht van zijn werk. Hij noemt het "een overweldigende eer" dat hij de prijs krijgt. Ishiguro werd in Nagasaki geboren en verhuisde op zijn vijfde naar Engeland. Eerder won hij de prestigieuze Man Booker Prize. Hij schreef onder meer de romans The Remains of the Day en Never let me go, die allebei werden verfilmd. Zijn oeuvre wordt vergeleken met een combinatie van het werk van Jane Austen en Franz Kafka. "En als je dat dan vermengt met een heel klein beetje Proust, dan heb je zijn werk", zei een lid van de Academie. Volgens de jury heeft Ishiguro een grote interesse in het verleden, maar is hij er niet op uit om een oordeel over de geschiedenis te vellen. Bij de prijs hoort een geldbedrag van ruim 1 miljoen euro. Vorig jaar ging de prijs naar muzikant Bob Dylan, die het vervolgens maanden in het midden liet of hij de prijs zelf op zou komen halen in Stockholm. Direct na de uitreiking ontstond toen een heftig debat over de vraag of muzikanten de prijs wel horen te krijgen voor hun teksten.