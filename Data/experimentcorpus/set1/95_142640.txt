Timmermans: meer aanwijzingen voor rol Gülen bij coup Turkije

Er zijn steeds meer indicaties dat de Gülen-beweging een rol heeft gespeeld bij de staatsgreep in Turkije. Dat zegt Eurocommissaris Frans Timmermans in het Belgische tijdschrift Knack. Timmermans baseert zich daarbij op Amerikaans onderzoek, zegt hij. De Turkse regering heeft altijd gezegd dat de geestelijke, die in de Verenigde Staten woont, achter de staatsgreep zit. Bewijs hiervoor is echter niet geleverd, maar volgens Timmermans hebben de Amerikanen wel degelijk aanwijzingen over de rol van Gülen. Timmermans zegt in het interview dat hij zich zorgen maakt over de ontwikkelingen in Turkije na de staatsgreep. Hij vindt wel dat de Turken wat meer steun van andere landen hadden kunnen krijgen, direct na de coup. "We hadden toen wat ruimhartiger kunnen zijn in onze steun. Ook Europa heeft onderschat wat daar heeft plaatsgevonden. Het is ondertussen duidelijk dat hetgeen president Erdogan zegt over de rol van de Gülen-beweging in de staatsgreep geen totale onzin is." Timmermans is verder optimistisch over de vluchtelingendeal met de Turken. Hij vindt dat de overeenkomst nog altijd werkt. "De activiteiten van de mensensmokkelaars zijn fors gedaald en als mensen worden uitgewezen uit Griekenland, neemt Turkije hen nog altijd op." 