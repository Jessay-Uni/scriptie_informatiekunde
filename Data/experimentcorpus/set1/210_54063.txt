Draap: geen spil paardenvleesgate

Een van de Nederlanders die in verband worden gebracht de internationale paardenvleesaffaire ontkent met klem iets met de zaak te maken hebben. Directeur Jan Fasen van vleeshandel Draap Trading laat via zijn advocaat weten niet de spil te zijn van een groot netwerk. Ook weet hij niets van een verdenking tegen hem. Tegen The Guardian heeft Fasen eerder gezegd dat hij inderdaad Roemeens paardenvlees heeft verkocht aan Franse vleeshandelaren, waaronder het bedrijf Spanghero. Het Franse bedrijf Spanghero speelt een sleutelrol in het paardenvleesschandaal. Het leverde vlees aan een ander bedrijf, dat het in Luxemburg in diepvriesmaaltijden gebruikte. De Franse autoriteiten zeiden vanmiddag dat de afgelegde route van het vlees heel ingewikkeld is. Vanuit Nederland zou vlees met een onduidelijk etiket naar het Franse bedrijf Spanghero zijn vervoerd. Spanghero heeft daarna het paardenvlees als rundvlees verkocht. Volgens de Franse regering kon Spanghero ondanks het onduidelijke etiket weten dat het om paardenvlees ging. De prijs lag veel lager dan de prijs voor rundvlees. Ook had het bedrijf aan de structuur en de kleur van het vlees kunnen zien dat het paardenvlees was. Fasen benadrukte tegen The Guardian dat het duidelijk als paardenvlees is verkocht. Hij voegde daaraan toe dat "iemand een fout heeft gemaakt, maar wij waren het niet". Spanghero heeft zich volgens de autoriteiten schuldig gemaakt aan een economisch delict. Er is een strafrechtelijk onderzoek ingesteld. De advocaat van Fasen spreekt ook tegen dat Fasen in 2012 een gevangenisstraf heeft uitgezeten. Volgens eerdere berichten zou hij Zuid-Amerikaans paardenvlees hebben verkocht als halal geslacht Nederlands rundvlees. Fasen zou papieren hebben vervalst om klanten om de tuin te leiden. De advocaat bevestigt dat Fasen is veroordeeld door de rechtbank in Breda, maar dat betrof "een andere kwestie" waarvoor hij niet in de cel heeft gezeten. Hij ziet het hoger beroep in die zaak met vertrouwen tegemoet. Volgens de advocaat krijgen klanten van Draap wat ze besteld hebben en voldoet het vlees aan alle eisen van voedselveiligheid. Het bedrijf zegt geen zicht te hebben op wat er uiteindelijk op de verpakking van het eindproduct staat. De advocaat schrijft dat zijn cliënt "met verwondering kennis heeft genomen van de orkaan van media-aandacht die met deze kwestie gepaard is gegaan". Het bedrijf vindt dat natuurlijk alle ingrediënten correct op de labels dienen te staan om de consument niet te misleiden, maar merkt ook op dat de voedselveiligheid niet in het geding is en dat de consument geen smaakverschil ervaart.