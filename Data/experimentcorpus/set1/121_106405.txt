Overleg Belgische burgemeesters over Nederlandse motorclubs

In België praten burgemeesters van enkele grensgemeenten vandaag met hun minister van Binnenlandse Zaken over de dreiging van Nederlandse motorclubs. De burgemeesters zijn er bang voor dat criminele motorclubs zich naar België verplaatsen, nu ze in Nederland steeds harder worden aangepakt. De burgemeesters hebben al eerder gezegd dat ze zich zorgen maken over de criminele Nederlandse motorrijders. Volgens burgemeester Terwingen van Maasmechelen ontstaat er een waterbedeffect als de minister van Binnenlandse Zaken niet ingrijpt. "Want als er in Nederland iets verboden wordt, komen de problemen hier omhoog", zei hij in het NOS Radio 1 Journaal. "De minister was een paar weken geleden nog laconiek, maar we hebben nu na de invallen van de Nederlandse politie in Limburg een heel andere situatie. Criminaliteit stopt niet bij de Maas." Terwingen vreest dat Nederlandse motorclubs naar België trekken, nu ze hier op de hielen worden gezeten door het Openbaar Ministerie en de politie. Hij wil van de Belgische minister van Binnenlandse Zaken horen wat die tegen de dreiging gaat doen. "Vier jaar geleden was er in de Belgische grensstreek een moordpartij tussen Hells Angels en Outlaws. De vraag is niet of, maar wanneer er revanche komt. Zo gaat dat in die kringen." Bij de invallen in Limburg werden twee weken geleden onder meer zware wapens in beslag genomen, waaronder een raketwerper. "Als je gewoon een stoere jongen bent, heb je geen raketwerper onder je bed liggen. We hebben hier te maken met echte criminelen", zei burgemeester Terwingen.