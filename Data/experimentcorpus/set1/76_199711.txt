Meer dan honderd gewonden bij aardbeving Albanië

Bij een aardbeving in Albanië zijn ruim honderd gewonden gevallen. Het overgrote deel van hen is er niet ernstig aan toe, meldt het ministerie van Volksgezondheid. De eerste beving was halverwege de middag (lokale tijd) en had volgens de Amerikaanse geologische dienst USGS een kracht van 5,6. Het centrum van de beving lag bij de havenstad Durrës, zo'n 30 kilometer van de hoofdstad Tirana. Bekijk hier beelden van de schade: Volgens het Albanese ministerie van Defensie gaat het om de zwaarste aardbeving in dertig jaar tijd in het land. Niet veel later was er nog een naschok van 5,1 en twee van 4,8. Veel inwoners van Albanië hebben de aardbeving gevoeld. Volgens ooggetuigen renden in Tirana mensen in paniek hun huis uit. Door de beving is veel schade ontstaan aan honderden huizen en auto's. Ook viel de stroom enige tijd uit. Premier Rama heeft vanwege de aardbeving zijn bezoek aan de jaarlijkse vergadering van de Verenigde Naties geannuleerd.