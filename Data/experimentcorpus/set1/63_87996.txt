Assange: ik verlaat ambassade snel

Julian Assange, de oprichter van WikiLeaks, zal de ambassade van Ecuador in Londen binnenkort verlaten. Dat zei hij op een persconferentie waarop hij opnieuw om aandacht vroeg voor zijn situatie. De oprichter van WikiLeaks zit al twee jaar in de ambassade. Hij gaf geen toelichting op zijn uitspraak. "Ik verlaat de ambassade binnenkort, maar misschien niet om de redenen die Murdoch Press en Sky News aanvoeren", zei hij. WikiLeaks-woordvoerder Kristinn Hrafnsson verduidelijkte later dat Assange de ambassade zal verlaten zo gauw de Britse regering hem de garantie geeft dat hij vrij naar Ecuador kan reizen, waar hij asiel heeft gekregen. De onderhandelingen daarover tussen Groot-Brittannië en Ecuador zitten al tijden in een impasse. Assange zei dat het hem zwaar valt dat hij in totaal al vier jaar geen bewegingsvrijheid heeft gehad, waarvan twee jaar in de ambassade van Ecuador in Londen. Daar kan hij niet naar buiten. Zijn gezondheid heeft eronder te lijden. Assange werd in 2012 opgepakt en op borgtocht vrijgelaten, waarop hij zijn toevlucht zocht in de Ecuadoraanse ambassade. Assange zegt dat hij steun heeft van mensenrechtenorganisaties. Hij liet enkele documenten zien van organisaties die onderschrijven dat hij in zijn recht staat. Verder benadrukte hij dat er in Groot-Brittannië noch in Zweden een aanklacht tegen hem is ingediend. Hij wil af van de "verkeerde berichtgeving" over aangifte van verkrachting in Zweden. "Dat klopt niet, geen vrouw in Zweden heeft aangifte gedaan. In tegendeel, de betrokken vrouwen hebben het ontkend. Daarover moet dus niet meer worden bericht." Er is in principe alleen een conflict tussen mij en de VS, zei hij. Assange heeft met WikiLeaks grote hoeveelheden geheime Amerikaanse documenten naar buiten gebracht. De minister van Buitenlandse Zaken van Ecuador zei te hopen dat de situatie snel verandert. "Hij is hier nu al zo lang, we denken dat de internationale gemeenschap acties moet coördineren. We blijven werken aan een oplossing." Op de persconferentie waren slechts enkele nieuwsmedia uitgenodigd, waaronder een Ecuadoraanse tv-zender en een Russische zender. De grote nieuwszenders en persbureaus mochten er niet bij zijn. 