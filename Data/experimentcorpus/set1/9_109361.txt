Europese Unie akkoord met noodsteun Griekenland

Alle 28 landen van de Europese Unie zijn het eens over een overbruggingskrediet voor Griekenland. Dat heeft vicevoorzitter Dombrovskis van de Europese Commissie bekendgemaakt. Gisteren kondigde de Eurogroep al aan dat dit krediet van 7 miljard euro er zou komen. Het geld moet echter betaald worden uit het noodfonds EFSM. Dat is een oud potje waar alle 28 EU-landen aan deelnemen, en niet alleen de 19 eurolanden. Landen als Engeland en TsjechieÌˆ, die een eigen munt hebben, wilden daarom het noodkrediet alleen uitkeren als zij daarbij geen risico zouden lopen. Die garanties zijn nu geregeld. De Grieken kunnen het geld gebruiken om maandag aan een betalingsverplichting aan de Europese Centrale Bank te voldoen en een achterstallige lening van het Internationaal Monetair Fonds af te betalen. Dat biedt ze dan de ruimte om de komende maand verder te onderhandelen met de eurolanden over een derde steunpakket. Over drie maanden moet Griekenland de 7 miljard euro weer terugbetalen. Als de details van het derde hulppakket tegen die tijd zijn afgesproken, kunnen ze dat doen met het geld dat door die nieuwe deal beschikbaar komt - een bedrag tussen de 80 en 85 miljard euro.