'Arrestanten behoren tot nieuwe FIFA-generatie'

De zeven FIFA-officials die woensdag in Zwitserland werden opgepakt op verdenking van corruptie behoren tot "een nieuwe generatie" ambtenaren van de wereldvoetbalbond. Dat zegt Guido Tognoni, een voormalig FIFA-official, tegen de Zwitserse online-nieuwsdienst 20minuten.ch. De FIFA liet gisteren weten de voorbije maanden volledig te hebben meegewerkt aan het FBI-onderzoek en suggereerde daarmee dat de arrestaties mede te danken zijn aan de transparantie die de wereldvoetbalbond zegt te betrachten. De veronderstelling dat de FIFA een welbewuste strategie voert en de zeven gisteren gearresteerde officials min of meer zijn geofferd om het imago van de wereldvoetbalbond te redden, wuift Tognoni resoluut weg. "Nee, dat is niet zo." Tognoni: "De zaken waarvoor de zeven gearresteerden nu zijn aangeklaagd, hebben ze niet zozeer begaan als FIFA-ambtenaar, maar bij activiteiten die in het verlengde daarvan liggen. Het zijn misdrijven gepleegd in de periferie van het voetbal. Het feit dat Blatter zelf niet is gearresteerd of aangeklaagd, zegt wel iets." Tognoni stond lange tijd aan Blatters zijde, maar werd ook twee keer door hem ontslagen. "Blatter weet heel goed dat niet alles koosjer is, maar hij is niet gearresteerd omdat hij uiteraard niet bij de zaak betrokken is." De FIFA ziet zichzelf in deze zaak als slachtoffer, weet Tognoni. "Natuurlijk, de FIFA lijdt", stelt hij. "Hun reputatie is al lang naar de maan. Maar zelfmedelijden is misplaatst. De beleidsmakers zijn er zelf verantwoordelijk voor dat dit foute klimaat heeft kunnen ontstaan." Volgens Tognoni ligt Blatter echter niet wakker van de actuele situatie. "Hij is niet sentimenteel. Zijn kans om herkozen te worden is mijns inziens nog steeds honderd procent." ​Blatter hoopt te worden herkozen voor een vijfde termijn als president. Zijn tegenstander is prins Ali uit Jordanië. De leiders van de Europese voetballanden komen vandaag bijeen. De UEFA wil dat de verkiezing van morgen wordt uitgesteld en overweegt een boycot als hij toch plaatsvindt. De Aziatische voetbalbond staat nog volledig achter Blatter. De bond laat weten hem te steunen en spreekt de hoop uit dat de voorzittersverkiezing morgen doorgaat, ondanks het corruptieschandaal. 			De bond heeft veel macht en vertegenwoordigt 47 landen. Steun van Azië is cruciaal voor de herverkiezing van Blatter.