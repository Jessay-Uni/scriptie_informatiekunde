Tasmanië wil roken uitbannen

De Australische deelstaat Tasmanië wil een algeheel rookverbod invoeren voor iedereen die is geboren na 2000. Met het wetsvoorstel wil Tasmanië het roken geleidelijk uitbannen vanaf 2018. Dat melden Australische media. In 2018 zijn de jongeren die in 2000 zijn geboren oud genoeg om sigaretten te mogen kopen. Het wetsvoorstel voor het algehele rookverbod kan rekenen op een meerderheid in het parlement van de deelstaat, maar is voor advies naar diverse instanties gestuurd. Tasmanië kent relatief gezien de meeste rokers in Australië. Vorige week keurde het Hooggerechtshof nog een wetsvoorstel goed waardoor sigarettenverpakkingen vanaf 1 december er allemaal hetzelfde uit moeten zien. Op de pakjes komen afschrikwekkende afbeeldingen te staan van ziektes die rokers kunnen krijgen. De logo's van de fabrikanten zijn dan verboden, alleen de merknaam komt er in kleine letters wel op te staan.