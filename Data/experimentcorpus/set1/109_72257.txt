Fracties voor elektronisch stemmen

VVD, CDA, D66 en ChristenUnie vinden dat het tijd is om weer elektronisch te gaan stemmen. De partijen in de Tweede Kamer zeggen dit naar aanleiding van de hertellingen in Alphen bij de gemeenteraadsverkiezingen eerder deze maand. Op de verkiezingsavond meldde de gemeente dat het CDA acht zetels had gekregen. Nog diezelfde avond ging één van die zetels naar GroenLinks. Een dag later, toen alle stemmen waren geteld, kreeg de plaatselijke partij RijnGouweLokaal de restzetel. CDA en GroenLinks tekenden direct bezwaar aan tegen de einduitslag, maar dat werd verworpen. Daarom stapten de partijen naar de gemeenteraad en volgde er een tweede telling. Grote verschillen Tussen de eerste en tweede telling blijken grote verschillen te zitten. Voor acht van de elf partijen viel de tweede telling anders uit dan de eerste. Soms ging het om het kleine verschillen, maar bij sommige kandidaten was er sprake van een afwijking van acht tot vijftien stemmen. Bij het CDA was er zelfs een kandidaat die bij de tweede telling 49 stemmen minder bleek te hebben dan bij de eerste telling. Zijn collega twee plekken lager kreeg in tweede instantie juist 43 stemmen meer. De restzetel is uiteindelijk toch niet toegewezen aan RijnGouweLokaal, zoals op verkiezingsavond nog leek, maar aan GroenLinks. RijnGouweLokaal heeft burgemeester Eenhoorn om opheldering gevraagd. Eenhoorn verwijst naar een reactie van de Kiesraad, die stelt dat dit "geen abnormale verschillen zijn" en dat bij eerdere hertellingen in Flevoland en Rotterdam "nog grotere verschillen zijn aangetroffen". Initiatief VVD, CDA en ChristenUnie zeggen vanavond in het Oog op Morgen de gang van zaken reden te vinden om snel een discussie te voeren over het handmatig stemmen. Ze willen kijken of er toch weer per computer gestemd kan worden. VVD-Kamerlid Taverne deed daartoe eerder een initiatiefvoorstel. Sinds er in 2006 voor de laatste keer per computer werd gestemd, is er volgens de partij veel veranderd. Er is betere beveiliging mogelijk. D66 is ook voor elektronisch stemmen, maar wil net als de andere partijen wel dat goed gekeken wordt naar de veiligheid. Volgens het CDA zijn er in Alphen menselijke fouten gemaakt die te wijten zijn aan tijdsdruk en kan er daarom beter beter zo snel mogelijk weer elektronisch gestemd worden. "Afwachten" De Partij van de Arbeid wil eerst het onderzoek van de commissie-Van Beek afwachten, die juist in opdracht van de Kamer onderzoek doet naar elektronisch stemmen. Dat onderzoek wordt voor het einde van deze maand verwacht. Minister Plasterk van Binnenlandse Zaken gaf eerder ook aan dat het tijd wordt om de discussie over electronisch stemmen weer op te pakken, omdat de techniek van de stemmachines is vooruitgegaan.