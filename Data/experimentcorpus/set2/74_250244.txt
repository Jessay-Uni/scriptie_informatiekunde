Opschoondag brengt tienduizenden vrijwilligers op de been

Volgens organisator Nederland Schoon hebben vandaag zo'n 50.000 vrijwilligers meegedaan aan de Landelijke Opschoondag. Ze gingen met opraapstokken en vuilniszakken op pad om zwerfafval weg te halen, zoals plasticzakken en bier- en frisdrankblikjes. "We schatten dat iedere vrijwilliger gemiddeld een vuilniszak vol afval verzamelt", zei directeur Ingrid Goethart tegen persbureau ANP. Hoeveel er is opgehaald weet ze niet. "We hoorden van veel mensen dat ze het lastig vonden om door te geven hoeveel ze hadden opgehaald, daarom zijn we ermee gestopt." Ook dit jaar bestond de oogst voor een belangrijk deel uit blikjes en sigarettenpeuken. Goethart noemde ook poepzakjes voor honden. "Als mensen niet snel genoeg een prullenbak vinden, laten ze die zakjes achter in de berm." Volgens Goethart wordt het opruimen van zwerfafval door vrijwilligers steeds normaler. "Vroeger waren het de mensen met een taakstraf die aan het opruimen waren. Nu zie je mensen die tijdens een rondje joggen of suppen ook zwerfafval oppikken." Toch denkt ze dat de hoeveelheid zwerfafval niet zal afnemen. "Vooral pubers zijn weggooiers", zei ze tegen de NOS. "Jonge kinderen kun je wel opvoeden, maar pubers zijn lastiger. Ze zetten zich af tegen alles." Daar komt bij dat de overheid een stapje terug doet. Minister Harbers van Infrastructuur en Waterstaat schreef gisteren in een brief aan de Tweede Kamer dat Rijkswaterstaat zich bij het groenbeheer wil richten op werkzaamheden die noodzakelijk zijn voor de veiligheid. Het opruimen van zwerfafval in de bermen hoort daar niet bij. Volgens Harbers zijn veel provincies al gestopt met het schoonmaken van parkeerplaatsen langs wegen. Harbers zegt dat Rijkswaterstaat daar wel mee doorgaat. In Limburg richt de organisatie Maas Cleanup zich al vier jaar op het schoonmaken van de oevers van de Maas en zijn zijrivieren. Vrijwilligers werken daarbij samen met bedrijven en organisaties. Per 100 meter oever liggen langs de Maas volgens de organisatie meer dan 1000 stuks afval. Dit jaar werd door 10.000 vrijwilligers naar schatting 200.000 kilo afval opgehaald. Dat gebeurde op 209 locaties, waaronder 15 langs de Maas in BelgieÌˆ.