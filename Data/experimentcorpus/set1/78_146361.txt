Recordverkoop huizen, maar starters hebben het moeilijk

Nog nooit wisselden er zoveel huizen van eigenaar als afgelopen jaar. NVM-makelaars verkochten een recordaantal van bijna 165.000 huizen. Dat is een stijging van ruim 16 procent ten opzichte van 2015. De NVM dekt ruwweg 80 procent van de markt. Ook de prijzen blijven maar oplopen. De gemiddelde verkoopprijs ligt nu op 248.000 euro. Dat is twintig procent hoger ten opzichte van het dieptepunt van de crisis in 2013 en weer dichtbij de topprijzen van voor de crisis. Het verschil is nog maar 2 procent. Gemiddeld staat een woning nu 78 dagen te koop, 23 dagen minder dan een jaar geleden. In de Randstad zat de groei er al langer stevig in en ontstaan nu problemen voor starters. Voor die groep is het heel lastig om in de steden nog een betaalbare woning te vinden, meldt de makelaarsvereniging. "Met name in de centra van de grote studentensteden moet je veel geld op tafel leggen voor een relatief kleine woning", zegt NVM-voorzitter Ger Jaarsma. "Ik adviseer kopers dan ook om buiten deze oververhitte centra te zoeken". Inmiddels is het aantal verkopen ook buiten de Randstad hard gegroeid. Met name in de provincies Gelderland, Flevoland, Overijssel en Drenthe werden in het laatste kwartaal van vorig jaar zo'n dertig procent meer woningen verkocht.