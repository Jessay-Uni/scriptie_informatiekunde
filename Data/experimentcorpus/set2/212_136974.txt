VS bevestigt Turks uitleveringsverzoek Gülen

Turkije heeft bij de Verenigde Staten een officieel verzoek ingediend voor de uitlevering van de islamitische geestelijke Fethullah Gülen. Een woordvoerder van het Amerikaanse ministerie van Buitenlandse Zaken heeft dat gezegd. Turkije ziet de in de VS woonachtige Gülen als het brein achter de mislukte staatsgreep van vorige maand en maakte direct na de couppoging bekend dat het hem uitgeleverd wilde hebben. Een formele aanvraag bleef tot nu toe echter uit. In het nu ingediende verzoek tot uitlevering noemt Turkije de couppoging volgens de VS overigens niet als motivering. Wat de reden dan wel is, zegt de Amerikaanse woordvoerder niet. Tot dusverre hebben de Amerikanen steeds gezegd dat ze eerst bewijzen willen zien voor Gülens schuld voordat ze hem uitleveren. De kwestie komt later vandaag aan de orde als vicepresident Biden in Ankara spreekt met de Turkse president Erdogan.