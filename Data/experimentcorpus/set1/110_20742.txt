'Duitse private steun voor Griekenland'

De Duitse minister van Financiën Schäuble vertrouwt erop dat de Duitse private financiële instellingen bereid zijn steun aan Griekenland te geven. Dat zei hij in een interview met de krant Bild am Sonntag. Volgens hem is het in het belang van de banken, verzekeraars en pensioenfondsen zelf dat Griekenland door de crisis wordt getrokken. Hij verwacht exacte financiële bijdragen te kunnen noemen op 3 juli tijdens een vergadering van de EU-ministers van Financiën. Verder zei Schäuble in het interview dat hij hoe dan ook verwacht dat Europa en de euro de Griekse schuldencrisis te boven komen. Hij vergeleek de situatie met de financiële crisis in 2008; toen lukte het de wereld ook om de problemen gecoördineerd te lijf te gaan.