Minderjarigen rijden bejaarde dood

Twee jongens van 16 en 17 hebben in De Bilt in een auto een voetganger aangereden. Het slachtoffer, een man van 76, overleed later in het ziekenhuis aan zijn verwondingen. De jongens waren na de aanrijding doorgereden. De politie kreeg gisteravond rond 20.00 uur een melding over de aanrijding op de Hessenweg. Omstanders hebben het slachtoffer uit De Bilt gereanimeerd in afwachting van de hulpverleners. Getuigen verklaarden later die avond dat een van de twee jongens die in de auto zaten, was gezien op het Weltevreden in De Bilt. Agenten hielden hem aan. De tweede inzittende meldde zich diezelfde avond zelf op het bureau. De politie zoekt uit wie van de twee de auto bestuurde.De jongen van 17 had een rijbewijs. Dat is door de politie ingenomen. Jongeren van 17 met een rijbewijs mogen alleen met een vaste begeleider rijden. Dat moet een ervaren automobilist zijn.