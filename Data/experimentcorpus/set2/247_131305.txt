Burgemeester Den Haag: vier treinen per dag naar Brussel te weinig

Vier treinen per dag tussen Den Haag en Brussel is "volstrekt onvoldoende". Burgemeester Van Aartsen van de gemeente Den Haag schrijft dat in een brief aan staatssecretaris Dijksma van Infrastructuur en Milieu, meldt Omroep West. De opgeschorte Beneluxtrein reed zestien keer per dag tussen Den Haag en Brussel. Volgens de laatste plannen gaan er vanaf 2018 maar vier treinen per dag tussen beide steden. Volgens Van Aartsen wordt er op geen enkele manier rekening gehouden met het belang van reizigers en de internationale bedrijven die in zijn stad zitten. "Dit voorstel kan in Den Haag niet rekenen op enig begrip", aldus Van Aartsen. Als het aan hem ligt, blijven er acht directe treinen rijden tussen Den Haag en Brussel. "Het moet voor Haagse reizigers mogelijk zijn om een lange werkdag in Brussel te kunnen zijn."