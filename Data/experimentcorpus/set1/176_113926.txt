'Volkswagen heeft een probleem in de VS'

De eerste claim tegen Volkswagen in het dieselschandaal is binnen. De Amerikaanse stad Houston eist een schadevergoeding van 100 miljoen dollar vanwege milieuvervuiling. De kans is groot dat Volkswagen met geld over de brug moet komen, zegt Jan Joosten van advocatenkantoor Hughes Hubbard & Reed, dat bedrijven adviseert die zaken doen in de VS. "Als het allemaal waar is, dan hebben ze bewust de wet overtreden en dan hebben ze echt een probleem." Volgens Joosten eindigen dit soort zaken vaak in een schikking. Hij noemt een soortgelijke zaak waarbij lokale overheden van de staat Texas een proces aanspanden tegen tabaksfabrikanten. Ze wilden het geld terug dat ze kwijt waren aan gezondheidsproblemen bij rokers. "Die zaak is geschikt voor 2,2 miljard dollar. Het gaat dus om serieuze bedragen." Volgens Joosten lopen claim-zaken al snel in de papieren omdat mensen in de VS snel een juridische procedure aanspannen. "Advocaten mogen op basis van no cure no pay werken. Hij verdient dus pas iets als hij de zaak wint. En als het tot een schikking komt, ontvangt de advocaat een deel van het bedrag, dat kan oplopen tot 30 procent. Een aantrekkelijk vooruitzicht, waardoor veel advocaten bovenop dit soort zaken springen." De advocaten hebben ook een aantal machtige instrumenten in handen, legt hij uit. "Een daarvan is het discovery-instrument. Dat betekent dat iedere partij alle relevante documenten moet overleggen. Dat gaat ver. Zo vallen daar ook interne mailberichten onder. Dus stel dat er een mail bovenkomt waarin een topman van Volkswagen schrijft: 'ik begrijp dat deze software niet mag, maar doe het toch maar', dan heb je een probleem." Nu de eerste zaak tegen Volkswagen is aangespannen, is de kans groot dat er meer volgen. "Alle feiten die in de ene zaak worden gebruikt, kunnen ook in de andere worden gebruikt. Ook de zaak van Texas tegen de tabaksfabrikanten kreeg een vervolg in andere staten." De zaak tegen Volkswagen kan jaren duren, zegt Joosten. "Alle feiten moeten eerst boven tafel." Hij heeft ook een advies voor Volkswagen. "Ga helemaal met de billen bloot en hou op met jokken. Als je in dit stadium de feiten gaat verdraaien maak je de problemen alleen maar groter."