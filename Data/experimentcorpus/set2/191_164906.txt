50Plus en PVV willen met urenlang debat 'aflosboete' tegenhouden

De Kamerleden Van Rooijen van 50Plus en Mulder van de PVV willen met het aanvragen van tientallen uren spreektijd voorkomen dat de wet-Hillen wordt afgeschaft. Dat is een belastingvoordeel voor mensen met een afgeloste hypotheek. Tegenstanders spreken daarom van een 'aflosboete'. Staatssecretaris Snel van FinancieÌˆn zegt dat het afschaffen van het belastingvoordeel in de wet-Hillen volgend jaar al kan worden ingezet, mits de Tweede Kamer er voor 23 november over stemt. Mulder en Van Rooijen willen dat proberen te voorkomen door volgende week heel lang het woord te nemen en het debat vertraging op te laten lopen, zodat er niet over gestemd kan worden. Filibusteren heet het verschijnsel dat politici een wet proberen tegen te houden door urenlange spreektijden aan te vragen en bijvoorbeeld een telefoonboek voor te lezen. In 2012 probeerden PVV en SP het ook, met het Europees noodfonds en het eigen risico zorg. Kijk hier hoe dat toen ging. Het is niet zeker of de tactiek gaat lukken. Een meerderheid in de Kamer kan besluiten de spreektijden te beperken. Ook kan de Kamervoorzitter besluiten maandag vast te beginnen of 's nachts door te vergaderen. Het kabinet wil de komende dertig jaar het belastingvoordeel in stapjes afbouwen. Het bezit van een eigen huis wordt zo gelijkgesteld aan een spaarbedrag op de bank. Aan het eind van die dertig jaar betalen mensen in het bezit van een huis tot tientallen euro's meer per maand. Vooral de oudere leeftijdsgroepen zijn bezig geweest met het aflossen van hun hypotheek, en gaan het schrappen van de wet merken. 