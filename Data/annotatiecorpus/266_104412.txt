Bevrijdingsdag al in de ochtend nat

De dag is op de meeste plaatsen mooi begonnen, maar volgens Weerplaza breiden de buien zich vanaf 10.00 uur vanuit het zuiden snel uit. Daarbij neemt ook de kans op onweer toe. De kans op een zware regen- of onweersbui is het grootst in de oostelijke helft van het land. Vooral Twente, de Achterhoek, Drenthe en Groningen moeten rekening houden met slecht weer. Weerplaza verwacht dat de temperatuur tot het middaguur overal oploopt, tot lokaal 20 graden of meer. Dan slaat het weer om en gaat het ook hard waaien. Er wordt rekening gehouden met windstoten tot 85 kilometer per uur. De meeste Bevrijdingsfestivals zijn voorbereid op het weer. Stephan Grilis van het festival in Den Bosch zegt dat alle podia en tenten zijn vastgezet en dat ieder uur wordt gekeken of het programma kan doorgaan. "Zoals het er nu naar uitziet, laten we alles doorgaan", zei hij in het NOS Radio 1 Journaal. Ook de organisatoren van de festivals in Amsterdam, Den Haag, Haarlem, Zwolle en Wageningen zeggen dat ze de weersituatie nauwlettend volgen. Ze benadrukken dat ze zijn voorbereid op zwaar weer. De Defensie-helikopter waarmee artiesten als Dotan en Jett Rebel naar de festivals vliegen, gaat ook gewoon de lucht in. Weerplaza zegt dat de buien aan het einde van de middag overal zijn verdwenen. Wel is het de tweede helft van de dag aanzienlijk koeler dan vanochtend.