Premier Slowakije: geen migrantenquotum in mijn land

"Zolang ik premier ben, zal er geen verplicht migrantenquotum worden ingevoerd in Slowakije". Dat heeft de Slowaakse premier Robert Fico gezegd nadat EU-ministers in Brussel in een stemming tot een verplichte herverdeling van 120.000 vluchtelingen over de EU-lidstaten hebben besloten. Slowakije was fel tegenstander van een verplichte herverdeling, en was een van de vier landen die vandaag tegen stemde. Fico zei verder nog liever "een strafzaak tegen Slowakije te riskeren dan het dictaat uit Brussel te respecteren". "Het is nog nooit voorgekomen dat meningen, waarvoor landen rationele argumenten hebben, door een meerderheid eenvoudig van tafel worden geveegd, alleen omdat men geen consensus kon vinden", aldus de Slowaakse premier. Ook Tsjechië, dat vandaag ook tegen de verplichte herverdeling stemde, is kritisch. De Tsjechische president zei "dat de toekomst snel zal uitwijzen wat een enorme fout dit is". Toch is er volgens staatssecretaris Dijkhoff van Justitie, die namens Nederland bij het overleg zat vandaag, geen sprake van een ruziesfeer binnen Europa. "Er is een verschil tussen een stemming en ruzie. Soms moet je concluderen dat er geen consensus is en dat er gestemd moet worden. Als er sprake was van een ruziesfeer, dan had het wel langer geduurd", aldus Dijkhoff. De staatssecretaris heeft er alle vertrouwen in dat de landen die vandaag tegen de verplichte opname van vluchtelingen stemden, wel vluchtelingen gaan opnemen. "Er zijn landen die 'nee' hebben gestemd, maar het voorstel is wel aangenomen en dat verplicht hen om ook mee te werken." Roemenië, een van de vier landen die tegen stemde, heeft laten weten wel mee te werken aan de verplichte opname. Maar Slowakije en Tsjechië denken daar anders over. Slowakije dreigde eerder al naar het Europees hof te stappen als er in Brussel besloten zou worden tot een verplichte opname van vluchtelingen. Eurocommissaris Timmermans noemt het besluit van vandaag "een daad van Europese solidariteit". Volgens hem is het akkoord dat er nu ligt een belangrijke stap om verder te komen, en een belangrijke voorwaarde om morgen verder te kunnen praten. Dan komen de regeringsleiders in Brussel bijeen. 