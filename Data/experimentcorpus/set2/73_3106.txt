Labour-regering presenteert laatste begroting

Door correspondent Arjen van der Horst Het zou geen pakjesavond worden, zo had de minister van Financiën eerder beloofd. Maar dat weerhield Alistair Darling er niet van toch wat kleine cadeautjes uit te delen. Vandaag presenteerde hij zijn begroting, de laatste van deze Labour-regering. Over enkele weken volgen parlementsverkiezingen. De cadeautjes kwamen wel met een prijs, want de financiële beweegruimte van de regering is minimaal. Het begrotingstekort, 167 miljard pond (186 miljard euro), is gemeten in procenten bijna even groot als dat van Griekenland. De staatsschuld, dat op 54 procent van het bruto nationaal product staat, is een paar jaar tijd een rap tempo gestegen. Erfbelasting De financiële optelsom van al die plannen moest uiteindelijk nul zijn. Zo maakte Darling bekend dat burgers die voor het eerst een huis willen kopen geen overdrachtsbelasting hoeven te betalen, zolang de woning niet duurder is dan 250.000 pond. Daartegenover staat een verhoging van de erfbelasting voor huisbezitters die een woning hebben die meer dan een miljoen waard is. De energiesubsidie voor bejaarden die moeite hebben in koude winters hun gasrekening te betalen, gaat omhoog. Darling bekostigt de maatregelen door onder meer de accijnzen voor alcohol, tabak en benzine te verhogen. Ook worden aftrekposten voor werknemers die meer dan 100.000 pond per jaar verdienen, geleidelijk afgeschaft. Darling verdedigde in het Lagerhuis het grote begrotingstekort en zei dat de miljarden die hij sinds het begin van de recessie in de economie pompte, nodig waren om het land overeind te houden. "Wij moesten besluiten of we het financiële stelsel te redden of aan de zijlijn zouden staan. Moesten we de economie, bedrijven en gezinnen ondersteunen of moesten we de recessie op zijn beloop laten? Wij hebben laten zien dat we de juiste beslissingen hebben genomen." Complete puinhoop De Conservatieve oppositieleider David Cameron hakte meteen in op de plannen. "De minister van Financiën heeft een uur lang gesproken, maar hij had het net zo goed in één zin kunnen samenvatten. Labour heeft een complete puinhoop gemaakt van de Britse economie. Zoals elke Labour-regering voor hen gedaan heeft, hebben ze het geld opgemaakt en ze laten het aan de volgende Conservatieve regering over om de puinhoop op te ruimen." Ondanks de felle retoriek presenteerde geen van beide partijen een gedetailleerd langetermijnplan. Zowel de Conservatieven als Labour hebben beloofd flink te bezuinigen en het begrotingstekort terug te dringen. Maar geen van beide partijen durfde zo vlak voor de verkiezingen aan te geven waar de ergste pijn gaat vallen. Zo had het begrotingsdebat vooral veel weg van een verkiezingsdebat. Labour wil fors bezuinigen, maar nog niet dit jaar om het herstel van de economie vrij zwak is. De Tories willen meteen het mes in de overheidsuitgaven zetten. Labour beschuldigt de Conservatieven van onverantwoordelijk beleid. De Conservatieven beschuldigen hun tegenstanders ervan te soft te zijn. Darling probeerde voortdurend een scheidslijn te trekken. Met de tijdelijke afschaf van de overdrachtsbelasting en de energiesubsidie wilde Labour zijn sociale gezicht benadrukken. Hij wees er fijntjes op dat de Conservatieven juist de erfbelasting willen verlagen voor de allerrijksten. Het beeld was duidelijk: wij, Labour, zijn een partij voor iedereen. De Tories is een partij van de elite. En dat typeerde het begrotingsdebat in het Lagerhuis: rijk in verkiezingsretoriek, arm in inhoud. 