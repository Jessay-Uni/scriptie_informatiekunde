Afdelingen van IJsselland Ziekenhuis uren dicht door computerstoring

Het IJsselland Ziekenhuis van Capelle aan den IJssel heeft urenlang last gehad van een computerstoring. Er werden geen operaties uitgevoerd, en de spoedeisende hulp en de verloskamers zijn gesloten. De storing ontstond tegen half twee vannacht. Vijf patiënten zijn uit voorzorg naar een ander ziekenhuis gebracht omdat ze mogelijk een operatie moesten ondergaan. Verder werden nieuwe patiënten doorverwezen naar andere ziekenhuizen in de regio. Volgens een woordvoerder levert dat geen problemen op. De afdeling intensive care heeft geen last van de storing, zegt een woordvoerder tegen RTV Rijnmond. "Die draait op een nieuw systeem." Rond het middaguur waren de problemen opgelost. Onder toezicht van de medisch specialisten van het ziekenhuis werden de systemen weer opgestart. In de loop van de middag denkt het ziekenhuis weer normaal te kunnen draaien.