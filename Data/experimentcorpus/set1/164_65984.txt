Ronstadt zingt niet door parkinson

De Amerikaanse zangeres Linda Ronstadt (67) kan niet meer zingen omdat ze parkinson heeft. De hersenziekte is acht maanden geleden bij haar vastgesteld. Ronstadt is bekend van hits als 'It's so easy', 'Don't know much', 'You're no good' en 'Blue Bayou'. Ze won vele prijzen, waaronder elf Grammy Awards. Vanaf de jaren zeventig verkocht ze miljoenen platen. Ronstadt zei dat ze acht jaar geleden symptomen van de ziekte begon te vertonen, maar dat ze toen dacht dat die werden veroorzaakt door een tekenbeet. Later, toen haar handen begonnen te trillen, dacht ze dat dat door een schouderoperatie kwam. Ronstadt was volledig geschokt toen de dokter zei dat ze parkinson had. ''Als je parkinson hebt, kun je niet zingen'', legt Ronstadt uit. ''Hoe hard je dat ook probeert.''