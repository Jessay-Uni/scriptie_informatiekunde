Het regent records: ook 25 september is weer het warmst

Het is herfst, maar het is nog steeds mooi weer en de warmterecords blijven maar komen. Ook vandaag is er weer een gebroken: het is de warmste 25 september die ooit in Nederland is gemeten. In De Bilt werd het record rond 14.10 uur gebroken toen het kwik opliep tot 23,8 graden. Daarna steeg de temperatuur zelfs nog tot 24,1 graden. Het oude record dateert uit 1956. Toen werd het in De Bilt 23,7 graden. In het zuidoosten en het oosten van het land werd het vandaag nog warmer met 25 graden. In Maastricht was het het warmst: daar werd het 26,2 graden. Het is niet het eerste warmterecord dat verbroken wordt deze maand. Het is uitzonderlijk warm in september. Op 13, 14 en 15 september was het ook al warmer dan ooit. Het blijft wel bij vier records deze maand, want vanaf morgen is het koeler. In de eerste helft van september werden er zeven zomerse dagen (warmer dan 25 graden) gemeten, en twee tropische dagen (warmer dan 30 graden). Door het mooie weer is het ook erg droog, dus waarschuwt de brandweer voor een verhoogd risico op natuurbranden. De brandweer riep op om in natuurgebieden in Overijssel en Zeeland geen vuurkorven te ontsteken of te barbecueeÌˆn. Ook wordt geadviseerd sigarettenpeuken en glas altijd in een prullenbak te gooien. Glas dat op de grond wordt gegooid kan als een brandglas werken. Het is voor dit jaar de zevende keer dat er een warmterecord wordt verbroken. Naast de septemberrecords was het op 25 januari, 27 januari en 20 juli ook al warmer dan ooit. Er was ook een kouderecord in 2016: op 26 april (7,7 graden). Het blijft vandaag nog warm, maar vanuit het zuidwesten neemt de bewolking toe en kan er ook een bui vallen. In het zuidwesten is kans op onweer. Laat vanavond en vannacht is het weer droog en koelt het tijdens opklaringen af tot 9 graden in het binnenland. Morgen blijft het vrijwel overal droog. Er is af en toe zon en het wordt 18 tot 20 graden. De westelijke wind neemt af. Later in de week komt er meer wind.