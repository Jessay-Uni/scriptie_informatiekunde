Meer vrouwen aan top, anders geen geld van investeerders

Een belangrijke groep Nederlandse investeerders wil alleen nog geld in bedrijven steken als die meer vrouwen aan de top hebben. Ze hebben een quotum afgesproken van 35 procent. Dat moet in drie jaar tijd gehaald zijn. De 25 fondsen beheren samen naar schatting 1,1 miljard euro aan geiÌˆnvesteerd vermogen. Dat is een kwart van het totaal beheerde vermogen van Nederlandse durfinvesteerders; zij steken vooral geld in nieuwe bedrijven. "We hebben nog geen exacte cijfers over investeringen in vrouwelijke ondernemers, maar we weten wel dat onze sector ver onder de 35 procent zit", zegt initiatiefnemer Alexander Ribbink van investeerder Keen Venture Capital in het NOS Radio 1 Journaal. Bedrijven die zich niet aan het quotum houden, worden overigens niet gestraft. "We gaan geen politieman spelen die boetes uit gaat delen", zegt Ribbink. "De sanctie is dat je resultaten laat liggen", stelt hij. "Iedereen weet dat diverse teams betere teams zijn." Vanuit die overtuiging, gecombineerd met de snelle groei van nieuwe bedrijven en bijbehorende werving van personeel, denkt Ribbink dat de norm van 35 procent zeker wordt gehaald. Het plan voor het quotum ontstond dit voorjaar, na een onderzoek door investeerders Eva Mol en Janneke Niessen naar de financiering van vrouwelijke start-ups. Daaruit bleek dat investeerders bijna alleen maar geld steken in beginnende bedrijven die door mannen worden geleid. Slechts 1,6 procent van de bedrijven stond onder leiding van een vrouw. Niessen zegt in het NOS Radio 1 Journaal dat ze de afgesproken periode van drie jaar niet te lang vindt. "Dit is een enorme stap, nergens anders is een quotum afgesproken. Het verschil met de situatie nu is over drie jaar enorm." Ook prins Constantijn is een van de initiatiefnemers van het quotum. Hij is de Nederlandse start-up-ambassadeur en zegt in het FD dat mensen bewust moeten worden gemaakt van hun impliciete vooroordelen. "Bij vrouwelijke ondernemers wordt vaak besproken of ze wel capabel zijn en of ze het bedrijf kunnen combineren met een gezin. Mannen worden vooral beoordeeld op ambitie en toekomstplannen. Dat helpt allemaal niet", zegt de prins.