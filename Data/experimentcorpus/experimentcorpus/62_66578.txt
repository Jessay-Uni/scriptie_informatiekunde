Nederlanders op verkenning in Mali

Nederland gaat misschien een bijdrage leveren aan de VN-vredesmacht in Mali. Afgelopen weekend is een delegatie van militairen en medewerkers van Buitenlandse Zaken en Justitie naar de hoofdstad Bamako afgereisd om te onderzoeken wat de mogelijkheden zijn. De VN-vredesmacht MINUSMA, onder leiding van oud-minister Bert Koenders, is sinds 1 juli actief in Mali. De missie van 12.000 mensen bestaat grotendeels uit militairen uit de Afrikaanse Unie. Er zijn ook 1200 Franse militairen in het Afrikaanse land, die bescherming kunnen geven. Het kabinet liet voor de zomer al weten dat het op een Nederlandse bijdrage aan MINUSMA studeerde en heeft nu een delegatie gestuurd om ter plekke te bestuderen wat de Nederlanders zouden kunnen gaan doen. Zij zullen de Tweede Kamer na hun reis op de hoogte brengen. Mali is één van de armste landen ter wereld. Het ligt in de instabiele Sahelregio. Doel van de VN-vredesmacht is om het staatsgezag te herstellen, de burgers te beschermen en humanitaire hulp te bieden.