Vrijwillige lockdown in Bathmen was 'beetje angstig, maar werkte wel'

Het dorp Bathmen bij Deventer wilde nieuwe beperkende maatregelen niet afwachten en ging begin deze maand vrijwillig in lockdown. Dat heeft volgens de burgemeester gewerkt: terwijl de coronacijfers landelijk opliepen, zagen ze in Bathmen de afgelopen weken juist minder besmettingen, en de gevallen die er waren kwamen van mensen die buiten het dorp werken. Andere plaatsen kijken nu met interesse naar de 'Bathmen-aanpak'. De inwoners van het Overijsselse dorp zagen de afgelopen weken met enige regelmaat cameraploegen en fotografen rondlopen in 'het dorp in lockdown'. "Wel grappig, want er is niks te zien", zegt Annebritt Meijerhof van cafetaria De Brink. Het aangrenzende café van haar schoonouders ging eind september uit voorzorg dicht, vanwege het toen forse aantal coronabesmettingen in Bathmen. "Maar in onze cafetaria is het nu juist veel drukker." Meijerhof was de afgelopen weken eigenlijk best blij met de duidelijke regels in het dorp, die inmiddels ook in de rest van het land gelden. "Het was moeilijker om bij te houden wat wel en niet mag in de periode dat alles weer een beetje losgelaten werd." In het bijna zesduizend inwoners tellende dorp werd dit voorjaar een verzorgingshuis hard getroffen door corona. Toen het aantal coronabesmettingen eind september opnieuw opliep tot zo'n 43 per dag, besloot burgemeester Ron König in gesprek te gaan met verenigingen en ondernemers in het dorp. Gezamenlijk werd tot de vrijwillige lockdown besloten. De sportvereniging legde alle activiteiten stil, optredens in zaal Braakhekke werden gecanceld, in de supermarkt moesten mondkapjes op en bewoners kregen een brief met de oproep zoveel mogelijk thuis te blijven en zo min mogelijk contacten aan te gaan. Die maatregelen waren volgens Willem Berends, voorzitter van sportvereniging ABS, best ingrijpend. "Iedereen werd toch wel een beetje angstig. Mensen dachten dat ze echt binnen moesten blijven en mensen van buitenaf begonnen Bathmen te mijden. Maar het heeft geholpen. Omdat je minder bewegingen maakt. Je loopt het niet op bij het voetballen, maar wel als je bij elkaar in de auto zit. Dan zit je heel kort op elkaar." Om af en toe toch een wandelingetje te kunnen maken, gingen mensen vaker met zijn tweeën de hond uitlaten in plaats van alleen, zag Meijerhof, maar iedereen hield zich goed aan de zelf opgelegde regels. Het had resultaat. Voor de lockdown was de helft van alle besmettingen in de gemeente Deventer in het dorp Bathmen te vinden, zegt burgemeester König bij Nieuws & Co op NPO Radio 1. Nu is dat aantal volgens hem "verwaarloosbaar klein". Harde cijfers over de afgelopen dagen kan hij op dit moment niet geven vanwege drukte bij de GGD. Ze zijn er nog niet, benadrukt hij. "Het is absoluut niet helemaal onder controle. Het is wel zo dat je kan zien dat het ook echt werkt als je het drie weken volhoudt." De vrijwillige lockdown is inmiddels wel opgeheven. De jeugd onder de 18 is weer aan het sporten, de landelijke beperkingen gelden natuurlijk nog wel. De 'Bathmen-aanpak' kan intussen al rekenen op belangstelling uit andere plaatsen, zegt König. "Ik ben gebeld door een collega uit Twente waar de besmettingen nu flink oplopen. Die vroeg: wat kan ik leren van de Bathmense aanpak?" Dat de lockdown zo goed werkte, komt volgens König door de saamhorigheid in het dorp. "Het is een hechte gemeenschap. Dat maakt dat er heel veel contacten zijn. en daardoor liepen ze in het dorp in het begin juist extra risico omdat ze veel met elkaar optrekken. Toen ze merkten dat het niet goed ging hebben ze ook met elkaar besloten om terughoudend te zijn in de contacten en het is met name dát wat gewerkt heeft." Het Bathmense recept zal waarschijnlijk niet overal even goed werken, denkt Annebritt Meijerhof. "Misschien zijn we nu even een voorbeeld voor de rest van Nederland, maar in een dorp is dit wel makkelijker te doen dan in een grote stad. Maar wie weet, kan het een les zijn voor het geval ons nog een derde golf wacht."