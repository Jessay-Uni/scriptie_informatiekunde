Cel en begeleid wonen voor man die koosjer restaurant vernielde

De man die in december een ruit insloeg van het koosjere restaurant HaCarmel in Amsterdam, is veroordeeld tot een gevangenisstraf van zes weken. Die heeft hij al uitgezeten in voorarrest. Daarnaast krijgt hij vier weken voorwaardelijk met een proeftijd van twee jaar. Verder moet hij onder toezicht blijven van de reclassering, moet hij zich laten behandelen en begeleid gaan wonen. Uit onderzoek is gebleken dat hij verminderd toerekeningsvatbaar is. Die conclusie neemt de rechtbank over. Ook denkt de rechtbank dat er kans bestaat op herhaling. Hij krijgt een locatieverbod, wat inhoudt dat hij de komende twee jaar niet in een straal van 100 meter rond het restaurant en andere zaken van de familie mag komen. Op overtreding hiervan staat twee weken celstraf. Ook moet hij een schadevergoeding van 500 euro betalen aan het restaurant voor het vernielen van de ruit. Dat is het bedrag dat niet is vergoed door de verzekering. Daarnaast moet hij 300 euro advocatenkosten betalen. Wel krijgt hij de Palestijnse vlag terug, die hij bij zich had tijdens zijn actie. De rechtbank vindt dat A. een zwaardere straf verdient dan een vernieler in een doorsnee-zaak. De familie die het restaurant runt is opgezadeld met een enorme schade, zegt de rechtbank. Ook heeft A. veel angst en onrust veroorzaakt, niet in de laatste plaats bij andere joodse ondernemers. "Dat is ontwrichtend voor de stad en kan niet worden geaccepteerd." Wel ziet de rechtbank in dat de man zover heeft kunnen komen door zijn traumatische ervaringen. Het OM had 52 dagen cel geëist, even lang als het voorarrest, en drie maanden voorwaardelijk met een proeftijd van twee jaar tegen Saleh A. De behandeling en de boete komen overeen met de eis. De man, een Palestijnse vluchteling uit Syrië, viel het restaurant aan op 7 december vorig jaar, vlak nadat de Amerikaanse president Trump had bekendgemaakt dat hij de ambassade van de VS in Israël naar Jeruzalem zou verplaatsen. Hij zwaaide daarbij met een Palestijnse vlag. Een omstander filmde het moment dat de man de ruiten van het restaurant inslaat: Hij verklaarde in de rechtszaal dat hij boos en emotioneel was over het besluit van Trump en zich grote zorgen maakte over de situatie in zijn land, en dat dat er op een verkeerde manier uit kwam, zegt verslaggever Marc Robin Visscher vanuit de rechtbank. De man spreekt geen Nederlands, maar zei via een tolk: "Ik was bezorgd vanwege de situatie in mijn land. Het heeft niet te maken met het geloof, we kunnen het altijd goed vinden met elkaar, christenen en joden." Volgens zijn advocaat was het hem te doen om de Israëlische vlag in het restaurant. Die nam hij mee met de bedoeling om hem in brand te steken. "Het was niet goed wat ik heb gedaan, ik had de Nederlandse maatschappij niet mogen benadelen en ik ben ook erg geschrokken van mezelf, toen ik de videobeelden terugzag", zei A. Zijn advocaat zegt dat hij werd gemotiveerd door de verhuizing van de ambassade en dat er geen gevaar is voor herhaling. De advocaat klaagt dat premier Rutte en fractievoorzitter Segers van de ChristenUnie "onbeschaamd" over de zaak oordeelden, terwijl die nog onder de rechter was. Ook voert hij aan dat zijn cliënt schade ondervindt doordat een nieuwssite zijn volledige naam, adres en geboortedatum heeft gepubliceerd. Hij zou ten onrechte als terrorist zijn afgeschilderd. Saleh A. is de afgelopen tijd psychologisch en psychiatrisch onderzocht. Daaruit is gebleken dat hij een posttraumatische stress-stoornis heeft en een lichte verstandelijke beperking. Ook had hij te veel cannabis gebruikt, waardoor hij de situatie waarin hij zich bevond niet goed kon overzien en zijn agressie niet in de hand had. Tijdens het verhoor heeft A. gezegd dat hij het restaurant in brand wilde steken, maar dat hij geen lucifers bij zich had. De officier van justitie zei dat er bij het doorzoeken van zijn woning niets is gevonden wat duidt op terroristische motieven of banden met terroristische organisaties.