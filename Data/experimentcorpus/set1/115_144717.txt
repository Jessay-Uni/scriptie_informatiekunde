ADO wil Wang in drie stappen zeggenschap ontnemen

Een eredivisieclub die, gesteund door het gemeentebestuur, zijn eigenaar buitenspel wil zetten. In elk geval tot het moment dat een grondig onderzoek naar het "wanbeleid" van die eigenaar is afgerond. Het is op z'n minst ongebruikelijk wat de directie van ADO Den Haag vandaag eist bij de Ondernemingskamer van het gerechtshof in Amsterdam. En toch is deze drastische stap nodig, vindt directeur Mattijs Manders. Hij waarschuwde eerder dat door de nalatigheid van de Chinese grootaandeelhouder Wang Hui van United Vansen de toekomst van ADO op het spel staat. "Het kan nooit zo zijn dat een passant onze club om zeep helpt." Mogelijk dat het overleg van de afgelopen dagen tussen Wang en Manders nog een oplossing oplevert. Tot die tijd beschouwt de ADO-directie Wang vooral als haar grootste debiteur. Eentje die de club 2,5 miljoen euro schuldig is. En die zijn zeggenschap bij de club misbruikt om niet aan zijn verplichtingen te hoeven voldoen. Waardoor de Hagenaars al maanden geen jaarrekening naar de KNVB kunnen sturen en het risico lopen in risicocategorie 1 terecht te komen. Voor de Ondernemingskamer van het gerechtshof in Amsterdam vraagt ADO daarom vandaag om drie verregaande maatregelen tegen Wang: - schorsing van het stemrecht van Wang/United Vansen in de aandeelhoudersvergadering; - opschorting van het voorzitterschap van Wang van de raad van commissarissen ("Waar hij nooit is", zoals advocaat Paul Olden van ADO het samenvat); - het ongedaan maken van de benoeming van de twee Chinezen die Wang aan de Raad van Commissarissen wil toevoegen, in plaats van Kees Jansma en Martin Toet. Krijgt de directie haar zin, dan nemen de rechters de eigenaar van de club in feite zijn eigenaarschap af. In elk geval voorlopig. Om dat voor elkaar te krijgen moeten de ADO-advocaten aantonen dat er "gegronde redenen zijn" om te twijfelen aan het beleid van Wang. Op de langere termijn komt er dan nog een uitgebreider onderzoek van de Ondernemingskamer, waarin formeel moet worden vastgesteld of er sprake is van wanbeleid bij de Haagse club. Voor die tijd staat er op 28 december bovendien nog een kort geding gepland, waarin ADO betaling van de beloofde 2,5 miljoen hoopt af te dwingen. Dat die belofte zwart op wit staat, daar is weinig discussie over. Het verweer van Wang is vooral dat ADO niet aan de voorwaarden heeft voldaan die de grootaandeelhouder bij die belofte heeft gesteld. Wang is zeer geïrriteerd over het feit dat de directie allerlei commerciële kansen zou laten lopen die vanuit China worden aangereikt. Dat is de reden dat hij niet alleen twee geestverwante commissarissen aangesteld wil hebben, maar ook twee Chinezen aan de directie toe wil voegen. Zonder controle komt er ook geen geld, is kort gezegd zijn standpunt. De kans dat de Ondernemingskamer vandaag al een beslissing neemt, is niet groot. Maar veel tijd is er niet, alleen al vanwege het kort geding dat eraan komt. Vóór 1 januari zou er zo iets meer duidelijkheid kunnen komen in het slepende conflict dat in feite al sinds de overname door United Vansen (ruim twee jaar geleden) ADO Den Haag verlamt. Steeds weer waren er grotere en kleine crises, steeds weer leek er een oplossing te komen en steeds weer bleken die oplossingen slechts de inleiding tot nieuwe problemen. Een definitieve scheiding lijkt het meest logisch, maar volgens bronnen in de omgeving van Wang is de kans bijzonder klein dat die er komt. Opgeven zou veel gezichtsverlies betekenen. En al helemaal als bij een eventuele overname ook een rol is weggelegd voor Hagenaars als John van Zweden, die in interviews weinig vleiende dingen over de Chinese eigenaar heeft gezegd.