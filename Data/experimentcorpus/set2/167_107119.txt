'Het azc is saai, ik zou er niet willen wonen'

"Het is menselijker dan ik dacht", zegt een bezoekster van het asielzoekerscentrum in Utrecht. "Maar het is geen plek waar ik lang zou willen verblijven, want zo persoonlijk is het niet." Het Utrechts asielzoekerscentrum is een van veertig azc's die vandaag open huis houden. Tot 16.00 uur kan het publiek de centra bezichtigen en kennismaken met de bewoners. De bezoekster vergelijkt het azc met een ziekenhuis. Haar dochter vindt het er "erg grijs" uitzien. Ze zou er niet willen wonen. "En het is hier ook saai, want er is niets te doen." Vandaag is dat anders, want om publiek en bewoners met elkaar in contact te brengen is er een uitgebreid programma. Hier en daar zijn sportactiviteiten of kan er Arabisch worden gekookt en er zijn inburgeringslessen en Nederlandse taalcursussen. Voor kinderen zijn er aparte programma's. "We willen laten zien hoe het er in azc's uitziet", zegt Gerard Bakker van het COA (Centraal Orgaan opvang Asielzoekers). "Er zijn veel vragen over het leven in azc's. De bezoekers zullen zien dat het sober en eenvoudig is." Bakker hoopt dat de open dag helpt om maatschappelijk draagvlak te krijgen voor het werk van het COA. Ook hoopt hij op begrip voor de bewoners. "Wereldwijd zijn 50 miljoen mensen op de vlucht. We willen laten zien dat het lang niet allemaal kwetsbare mensen zijn, maar mensen in een kwetsbare positie, verdreven door terrorisme en oorlog." 