Oppositie Bangladesh staakt

De oppositie in Bangladesh is begonnen aan een driedaagse staking. In januari zijn er verkiezingen in het land en de Nationalistische Partij van Bangladesh (BNP) wil dat de regering opstapt en plaatsmaakt voor een interim-regering; alleen dan zouden eerlijke verkiezingen mogelijk zijn. Ook de islamitische oppositiepartij Jamaat-e-Islami doet mee aan de staking. De partijen willen het land volledig lamleggen. De oppositiepartijen denken dat de zittende regering fraude zal plegen bij de verkiezingen. Premier Hasina vindt dat de verkiezingen niet moeten worden georganiseerd door een onverkozen regering. Zij probeerde de leider van de BNP nog telefonisch ervan te overtuigen af te zien van de staking, maar dat mislukte. Volgens de BBC was het hun eerste gesprek in tien jaar tijd. De afgelopen tijd kwam het geregeld tot zware rellen op straat in Bangladesh. Vrijdag kwamen daarbij zes mensen om het leven. De onlusten braken uit nadat politieagenten op betogers hadden geschoten die zich niet hielden aan een demonstratieverbod.