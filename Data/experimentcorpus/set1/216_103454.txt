Verfreus AkzoNobel ziet omzet en winst stijgen

De omzet van het verf- en chemieconcern AkzoNobel is in het eerste kwartaal gestegen met 6 procent naar bijna 3,6 miljard euro. De nettowinst kwam uit op 160 miljoen euro, een stijging van 24 procent. Ondanks lastige marktomstandigheden en economische ontwikkelingen zorgden vooral de gunstige wisselkoersen, kostenbesparingen en efficiënter werken voor de winststijging. De tegenvallende verfverkopen aan het begin van het jaar werden bijna helemaal opgevangen door de goedkope euro en de dure dollar. Voor de rest van het jaar verwacht de grootste verffabrikant ter wereld "de nodige dynamiek" door de wisselkoersen en lagere economische groei in opkomende markten. Dankzij de doorgevoerde kostenbesparingen en het efficiënter werken blijft het bedrijf op koers om de doelstellingen voor dit jaar te halen. Bij de divisie Decorative Paint, de huis-, tuin- en keukenverf (Flexa, Sikkens, Dulux) was de omzet 3 procent hoger. In Azië en Europa kwam de verfverkoop echter maar langzaam op gang. De brutowinst steeg fors, dankzij een nieuwe efficiëntere aanpak in Europa. Bij Performance Coatings, waar speciale verven en coatings gemaakt worden voor schepen, vliegtuigen, de auto-industrie, en de industriële producten, steeg de verkoop met 8 procent en de brutowinst met 35 procent. In de divisie Speciaal Chemie was de omzet 6 procent hoger en de brutowinst 21 procent. Daaronder vallen de chloor- en zoutactiviteiten. Akzo basischemicaliën levert aan onder meer de papierindustrie, ijsmakers, bakkerijen en de cosmetica-industrie.