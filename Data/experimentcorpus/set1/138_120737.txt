Zoektocht schutter Tel Aviv nog zonder resultaat

De politie in Tel Aviv is nog steeds op zoek naar de man die gisteren twee mensen doodschoot bij een bar in een drukke winkelstraat in die stad. Er raakten zeven mensen gewond, van wie sommigen er slecht aan toe zijn. Al snel na de aanslag begon de politie met het uitkammen van het centrum van Tel Aviv op zoek naar de dader, die zwaargewapend was. Omdat op beelden van een beveiligingscamera te zien was hoe de man schietend op de bezoekers van het café af liep, werd hij snel herkend, onder meer door zijn vader. Die waarschuwde de politie die een klopjacht begon op de 29-jarige Israëlische Arabier. Voor zover bekend heeft de schutter geen banden met een terreurorganisatie en handelde hij op eigen houtje. Hij had een wapen van zijn vader meegenomen, die werkt als beveiliger. Volgens de krant Haaretz heeft de verdachte een gewelddadig verleden en heeft hij in de gevangenis gezeten. Hij zou zijn veroordeeld omdat hij een Israëlische militair van zijn wapen wilde beroven.