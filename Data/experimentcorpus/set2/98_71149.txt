Dood vader Reuver 1,5 uur later

De vader die vorige week zijn dochter van 3 doodde in Reuver, pleegde pas anderhalf uur later zelfmoord. De forensisch arts heeft dat vastgesteld op basis van een verschil in lichaamstemperatuur. De 44-jarige man schoot die donderdagochtend zijn ex-partner in haar been en gijzelde zijn dochter urenlang in het huis van zijn voormalige schoonouders. Onderhandelaars van de politie hadden rond 12.30 uur voor het laatst contact met de man. Toen leek het erop dat de vader wel wilde praten en zich wilde overgeven. Ruim twee uur lang was er geen contact. Agenten die het huis binnenvielen troffen de vader en zijn dochter dood aan op een bed. Twee klappen die zijn gehoord in die twee uur tijd, waren definitief geen schoten, meldt het Openbaar Ministerie. Mogelijk was het het geluid van meubilair waarmee is geschoven om de deur te barricaderen. Kort na het incident werd al bekend dat het gezin in beeld was bij de hulpverleningsinstanties. Het OM schrijft nu dat de man gedreigd had zijn ex-schoonmoeder iets aan te doen als zij niet vertelde waar haar dochter verbleef. Ook de ex-vriendin zelf werd bedreigd. Daarna is gewerkt aan een vrijwillige omgangsregeling tussen de vader en zijn dochter. Volgens het OM verliep dat goed en was er geen sprake meer van agressie.