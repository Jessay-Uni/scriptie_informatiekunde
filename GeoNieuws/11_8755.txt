Politie pakt 'ponthufter' Wijk bij Duurstede

De politie heeft een 55-jarige man uit Best aangehouden die ervan wordt verdacht dat hij begin augustus een pontbediende aanreed. Het incident gebeurde op 3 augustus op de pont tussen Wijk bij Duurstede en Maurik. De man had geen geld bij zich voor een kaartje. De 51-jarige medewerker van de pont wilde hem wel over varen als de man zijn gsm en zijn rijbewijs als onderpand gaf en later op de wal geld zou pinnen. Toen de pont aan de kant van Wijk bij Duurstede aanmeerde, wilde de man niets afgeven. De pontbediende zei daarop dat hij de pont terug zou varen, waarop de man probeerde ervandoor te gaan met zijn auto. De pontbediende ging voor de auto staan en werd geschept. Hij raakte daarbij lichtgewond aan zijn arm. Getuigen hadden de dader herkend toen hij zich onlangs opnieuw meldde bij de pont in Wijk bij Duurstede voor een overtocht. Zij waarschuwden de politie, die de man kon aanhouden.