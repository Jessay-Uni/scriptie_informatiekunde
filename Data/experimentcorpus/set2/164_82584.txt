Bierbrouwers: accijns moet omlaag

Na de pompstationhouders klagen nu ook de bierbrouwers over te hoge accijnzen. Sinds begin dit jaar is de accijns op bier met 5,75 procent verhoogd en volgens de brouwers kopen consumenten hun bier daardoor vaker in Duitsland of BelgieÌˆ. In 2013 werd de bieraccijns ook al verhoogd en dat leidde volgens de brouwers tot een lagere bierverkoop. De hogere inkomsten aan accijns zouden teniet zijn gedaan door de lagere verkoop. De brouwers lieten de gevolgen van de hogere bieraccijns onderzoeken door bureau Regioplan. Volgens het bureau gaan er bij winkels en in de horeca 2.000 banen verloren door de hogere accijns. De bierbrouwers roepen de overheid op om de accijnsverhogingen terug te draaien en de accijnzen af te stemmen op de tarieven in de buurlanden.