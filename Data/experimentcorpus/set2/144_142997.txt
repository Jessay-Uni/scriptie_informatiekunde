Duterte haalt uit naar 'hypocriete Westen' in gesprek met Poetin

De Filipijnse president Rodrigo Duterte heeft na een gesprek met president Poetin uitgehaald naar het Westen en gezegd dat de Verenigde Staten niet te vertrouwen zijn. Duterte zei al eens dat hij de militaire en economische banden met de VS wil verbreken, maar met de verkiezing van Donald Trump tot president leek de kou uit de lucht, omdat hij verwantschap voelde. "Om een klein voorbeeld te noemen, we vloeken allebei. We lijken op elkaar," zei Duterte. Toch blijft hij vastbesloten om de koerswijziging door te zetten. Zijn kantoor gaf het transcript vrij van het gesprek dat hij met Poetin voerde: "Vroeger werd ik als iemand gezien die zich op het Westen richtte. Dat was goed zolang het duurde. De laatste tijd zie ik dat de Westerse wereld kleine landen koeioneert. En dat niet alleen, ze zijn zo hypocriet." Duterte zei verder dat hij overweegt om, net als Rusland, te breken met het Internationaal Strafhof (ICC), vanwege de Westerse kritiek op het executeren van drugsverdachten in zijn land. Als Rusland en China een nieuwe wereldorde scheppen, zal ik de eerste zijn die zich daarbij aansluit, zei hij.