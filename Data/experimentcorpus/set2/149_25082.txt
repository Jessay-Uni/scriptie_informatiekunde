Goedkopere betaal-tv in hele EU

Tv-kijkers kunnen voortaan in de hele Europese Unie een abonnement afsluiten voor betaal-tv. Dat is het gevolg van een uitspraak van het Europese Hof van Justitie. Een Britse cafeÌhoudster had daar een zaak aangespannen over het vertonen van voetbalwedstrijden in haar pub. Ze gebruikte een goedkoop Grieks satelliet-abonnement waarmee haar klanten naar de Engelse Premier League konden kijken. De Premier League was het daar niet mee eens. Aanbieders van betaal-tv verplichten hun kijkers om in hun eigen land een abonnement te nemen. Het Hof vindt dat dat indruist tegen het vrije verkeer van goederen en diensten binnen de Europese Unie. De uitspraak betekent dat Europese voetballiefhebbers voortaan competities gewoon via buitenlandse betaalzenders kunnen volgen. Dat zou de nationale voetbalbonden veel geld kunnen gaan kosten.