Pakistanen kiezen parlement

In Pakistan zijn de stembureaus voor de parlementsverkiezingen geopend. Voor het eerst in de 66-jarige geschiedenis van het land zal de ene burgerregering democratisch vervangen worden door een andere. In de aanloop naar de stembusgang was er een golf van geweld, waarbij meer dan honderd mensen om het leven kwamen. De meeste aanslagen werden gepleegd door de Taliban, die zich daarbij richtten op seculiere, liberale partijen. Vandaag zullen tienduizenden agenten en militairen de stembureaus bewaken. De Taliban hebben kiezers gewaarschuwd voor nieuwe aanslagen. Een van de partijen die doelwit was van de Taliban is de Pakistaanse Volkspartij (PPP). Deze week werd de zoon van oud-premier Gilani, die kandidaat is voor deze partij, ontvoerd bij een verkiezingsbijeenkomst. De verwachting is dat de PPP niet zal winnen. Twee belangrijke oppositiepartijen zijn de Pakistaanse Moslim Liga van oud-premier Sharif en de PTI-partij van cricketlegende Imran Khan. Ondanks de waarschuwing van de Taliban voor aanslagen wordt rekening gehouden met een recordopkomst. Bij de vorige verkiezingen, in 2008, lag de opkomst op 44 procent.