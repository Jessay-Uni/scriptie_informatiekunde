Wapens taboe bij Romney, Obama

Door correspondent Wouter Zwart Eén heikele kwestie zullen Obama en Romney komende nacht allebei willen ontwijken tijdens hun eerste verkiezingsdebat: wapenbezit. Maar dat zal moeilijk worden. Op amper 15 kilometer van de universiteit in Denver waar het verkiezingsdebat plaatsvindt, schoot een student afgelopen juli twaalf mensen dood in een bioscoop. Nabestaanden van de overledenen roepen Obama, Romney en de gespreksleider op om niet langer te zwijgen over deze fundamentele splijtzwam in de Amerikaanse samenleving. Deze week was op Amerikaanse tv-zenders ook al een spotje te zien, waarin een van de overlevenden van de schietpartij in Aurora eist dat de presidentskandidaten met een plan komen tegen het vuurwapengeweld in de VS. "Ik had geluk," zegt Stephen Barton, zittend in een lege bioscoopzaal: "48.000 anderen zullen dat geluk niet hebben. Want ze zullen vermoord worden met vuurwapens tijdens de termijn van de volgende president." Geen staat lijkt een beter platform voor deze discussie dan Colorado. Er wonen veel mensen die artikel 2 in de zogeheten "bill of rights" fanatiek verdedigen. Daarin staat het recht op vuurwapens vastlegt. Maar Colorado is ook de staat die niet één maar twee van de ergste schietpartijen in de recente Amerikaanse geschiedenis kreeg te verwerken. In 1999 pleegden twee jongens op een middelbare school in Columbine zelfmoord nadat ze met automatische wapens twaalf medescholieren en een leraar hadden doodgeschoten. Colorado is een van de vijf staten waar studenten met een wapenvergunning hun pistool -mits verborgen- mogen meenemen naar de universiteit. Toen het hooggerechtshof in Denver dit afgelopen maand bepaalde, brak er een stormachtige discussie los. Susan Kent, professor aan de University of Colorado, is fel tegen wapens in haar klaslokaal en wil dat de beslissing wordt teruggedraaid. "Onbewust zal ik toch bezorgd zijn, als een student in mijn kantoor geïrriteerd is over een slecht tentamencijfer. Studenten met verborgen wapens in klaslokalen, in de hal, op het plein verstoren de omgeving waarin wij goed onderwijs proberen te geven." Daar is Ken Stanton het niet mee eens. In de achtertuin van zijn huis laadt de doctoraalstudent zijn vuurwapen door. Hij draagt het iedere dag onder zijn shirt mee naar de campus van de Colorado State University: "Het is een kwestie van leven en dood. Dat heb ik persoonlijk ondervonden." In 2007 studeerde Stanton aan Virginia Tech, toen een student daar 32 mensen doodschoot. Onder de slachtoffers waren vrienden van Stanton. Hij is daarna bewust verhuisd naar Colorado omdat hij daar zijn pistool mag meenemen naar de universiteit. "Het verbieden van wapens betekent niet dat ze verdwijnen. Je zorgt er alleen voor dat goede mensen geen wapens meer kunnen dragen, terwijl slechte mensen dat wel blijven doen." Of gespreksleider Jim Lehrer vanavond echt vragen zal stellen over vuurwapenbezit in de VS is onzeker. President Obama en gouverneur Romney zullen hopen van niet. De vuurwapenlobby van de NRA (de vakorganisatie van de wapenhandel) is rijk en machtig, dus geen van de presidentskandidaten kan het zich veroorloven om deze club tegen zich in het harnas te jagen. Evenmin is het verstandig als de heren zich vanavond voor wapens uit zouden spreken. Daarmee wekken ze immers de toorn van al die Amerikanen die vrienden, bekenden of familieleden verloren door vuurwapens en het bezit ervan wel aan banden willen leggen.