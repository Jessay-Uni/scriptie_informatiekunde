VS wil marinebases beveiligen

Het Pentagon gaat onderzoek doen naar de toegang en veiligheid van alle Amerikaanse defensiecomplexen, overal in de wereld. Aanleiding is het bloedbad op de marinebasis Navy Yard in Washington, waar een oud-reservist gisteren twaalf mensen doodschoot en er acht verwondde. De man had als medewerker van een IT-bedrijf toegang tot defensiecomplexen. Hij was al eerder betrokken geweest bij schietincidenten en had de afgelopen tijd hulp gekregen voor psychische problemen. Het motief van de 34-jarige schutter is onbekend. Hij werd door de politie doodgeschoten. Het Pentagon meldt dat in een jaar tijd zeker 52 veroordeelde misdadigers onterecht toegang hebben gekregen tot marinebases. Door bezuinigingen zou er te weinig toezicht zijn.