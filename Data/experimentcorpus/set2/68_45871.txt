Compromis over gezinsmigratie

Het conflict tussen minister Leers en de Tweede Kamer over de gezinsmigratie is voorlopig uit de wereld. Leers noemt het zeer onwaarschijnlijk dat hij voor 1 december besluiten neemt over nieuwe aanvragen voor gezinsmigratie. Om praktische redenen heeft hij meer tijd nodig om die zaken af te doen, zei hij in de Kamer. Hij wees er daarbij onder meer op dat relatief veel mensen voor 1 oktober een aanvraag hebben gedaan en dat het tijd kost die af te handelen. Sinds 1 oktober is het voor mensen moeilijker geworden hun partner of gezinslid uit het buitenland te laten overkomen. Sinds de verkiezingen is er geen Kamermeerderheid meer voor die aanscherping. Onlangs vroeg de Kamer de strengere regels op te schorten, maar Leers verzet zich daartegen. Met zijn opmerking dat het onwaarschijnlijk is dat aanvragen snel worden afgedaan, doet de minister nu een handreiking aan de Kamer en de meerderheid neemt daar genoegen mee. Leers benadrukte wel dat hij om principieÌˆle redenen niet de garantie kan geven dat er helemaal geen verzoeken voor 1 december worden afgedaan. En als het nieuwe kabinet de regels wil veranderen, moet dat snel gebeuren, vindt hij. GroenLinks is er teleurgesteld over dat de PvdA akkoord gaat met de toezegging van de minister. Eerder steunde de PvdA een motie van GroenLinks. "De Kamer kon de aanscherping vandaag terugdraaien, maar de PvdA werkte helaas niet mee. Treurig voor de gezinnen waar het om gaat", zegt fractievoorzitter Van Ojik. 