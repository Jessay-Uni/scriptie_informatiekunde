Zwitserse koebel-mythe ontkracht

Door Martijn Bink en Mattijs van de Wiel Koebellen horen bij skiwedstrijden zoals het dweilorkest hoort bij de schaatsbaan. Zwitserse supporters zeulen ze overal mee naartoe. Sommige bellen zijn zó groot dat ze niet zomaar mee kunnen in de bagage. Daarom zijn er zelfs bellen naar Canada meegesmokkeld in een container van het bobsleeteam. Bij de Zwitserse koebellen hoort ook een authentiek Alpenverhaal: de bellen zijn uitgevonden om de koeien in de zomer terug te vinden op de Alpenweiden, als ze gemolken moeten worden. De kaas wordt er ook lekkerder van, wordt zelfs beweerd. Maar in de winter staan de koeien op stal, en zijn de bellen nutteloos. En dan gaan de bellen dus mee naar de skiwedstrijden. Thuisgevoel Skiërs zouden de bellen nodig hebben om harder te gaan. Ze horen het geluid van hun vaderland, en voelen zich daardoor, aan de andere kant van de wereld, thuís. En het geklingel verhoogt bovendien de sfeer. De Zwitsers lijken het monopolie op de koebel verloren te hebben. Ook supporters uit allerlei andere landen nemen nu bellen mee tijdens deze Olympische Spelen. En de bellen zijn ook al gesignaleerd in ijsstadions beneden in Vancouver. Geheim Toch maar even navragen bij de skiërs, of ze dat geklingel van het publiek echt zo belangrijk vinden. "Het is een mooie traditie", vertellen ze ons beleefd. "Maar ik zal u een geheim verklappen," vervolgt de Franse kampioen Julien Lizeroux, "je hoort die bellen helemaal niet, als je met meer dan 100 kilometer per uur en met een helm op je kop naar beneden scheurt." 