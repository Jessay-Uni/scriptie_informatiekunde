Convenant vreugdevuren openbaar, afspraken niet nageleefd

De gemeente Den Haag heeft toch het convenant openbaar gemaakt dat gemeente, politie en brandweer hebben gesloten met de bouwers van de vreugdevuren in Scheveningen. Die liepen in de Nieuwjaarsnacht uit de hand. In het convenant (.pdf), opgesteld in 2016, staat onder meer dat de houtstapels op het strand maximaal 35 meter hoog mogen zijn. Bij een overschrijding daarvan moeten de organisatoren het teveel aan hout verwijderen en afvoeren. Eerder was al duidelijk geworden dat het vreugdevuur in Scheveningen dertien meter te hoog was. Het "niet naleven van de afspraken" had volgens het convenant kunnen leiden tot het "niet doorgaan, dan wel beëindigen van het vuur", maar de gemeente heeft het dus niet zo ver laten komen. Burgemeester Pauline Krikke wilde het convenant met de bouwers aanvankelijk niet openbaar maken, maar heeft dat nu alsnog gedaan na overleg met de ondertekenaars. Ook de Onderzoeksraad voor Veiligheid, die onderzoek doet naar de vreugdevuren, had geen bezwaar tegen publicatie van het document. Krikke wees na de vonkenregen die ontstond en voor veel materiële schade zorgde, in eerste instantie met de beschuldigende vinger naar de bouwers. Uit de commissievergadering die na het incident volgde bleek dat zij op Oudjaarsdag persoonlijk toestemming had gegeven voor het ontsteken van de vuren, ondanks de geschonden afspraken. Wel besloot ze de veiligheidszones rond de stapels uit te breiden. Bekijk de beelden van de vonkenregen: In het convenant staan alle afspraken tussen de ondertekenaars met betrekking tot de opbouw van de vreugdevuren. Er staat onder meer in dat gemeente, de politie en de brandweer dagelijks de omvang en de hoogte van de brandstapels controleren. Ook zijn afspraken gemaakt over de veiligheid. Het convenant is voor de jaarwisselingen in 2017 en 2018 nog aangevuld. Bij de gemeente Den Haag zijn inmiddels meer dan 120 schademeldingen binnengekomen naar aanleiding van de vonkenregen, meldt Omroep West. Krikke zegt dat de gemeente in schrijnende gevallen direct te hulp schiet. Zo zijn de afgelopen tijd meerdere daken en dakgoten bekeken en zo nodig gerepareerd.