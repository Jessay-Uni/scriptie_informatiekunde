Laatste editie Spits: bedankt!

Vandaag is de laatste editie van gratis krant Spits verschenen. Na vijftien jaar gaat de krant op in de grootste concurrent: Metro. Dat is vanaf morgen de enige gratis krant in Nederland. De website van Spits blijft wel bestaan. Op de laatste voorpagina bedankt Spits zijn lezers. In een illustratie wordt de krant symbolisch aan een hand gegeven met daarop de naam "Metro". Het is de bedoeling dat de vernieuwde Metro straks in alle regio's is te krijgen waar nu een Spits ligt. De oplage wordt uitgebreid tot 510.000 exemplaren per dag. Volgens de makers wordt de krant dikker, mooier, interessanter en leuker. Ook voor De Telegraaf is het een bijzondere dag. Voor de laatste keer valt er een grote editie van de krant op de deurmat. Vanaf morgen wordt De Telegraaf op het kleinere tabloid-formaat uitgebracht. Hoofdredacteur Sjuul Paradijs zei eerder dit jaar dat de nieuwe afmetingen niet betekenen dat De Telegraaf afscheid neemt van de chocoladeletters.