PvdA: verkiezingen gaan over 12 provincies, Nederland

In de aanloop naar het eerste verkiezingsdebat bij de NOS, aanstaande zondag, maken de Haagse radioverslaggevers een serie over de deelnemende partijen. Vandaag de PvdA. De Partij van de Arbeid verloor in juni vorig jaar nipt de strijd om de grootste partij in de Tweede Kamer. Partijleider Job Cohen praatte daarna in de zomer met VVD, D66 en GroenLinks over een Paars-Plus-kabinet. Dat kabinet kwam er niet. VVD-leider Rutte koos voor het CDA en de gedoogsteun van de PVV. Het kabinet-Rutte werd een feit. Voor Cohen was het wennen in de oppositiebank in de Tweede Kamer. Hij kreeg nogal wat kritiek te verduren. Hij zou te onzichtbaar en te aardig zijn als oppositieleider. Op het partijcongres in Groningen haalde hij desondanks fel uit naar Rutte. Voor de komende Provinciale Statenverkiezingen wil de PvdA waarschuwen voor het kabinet-Rutte. Daarmee wil de partij voorkomen dat de minderheidsregering van VVD, CDA en PVV een meerderheid haalt in de Eerste Kamer, die door de leden van Provinciale Staten worden gekozen. Partijvoorzitter Lilianne Ploumen is optimistisch. Ze denkt dat dat de PvdA, samen met de andere oppositiepartijen, zal lukken. "Omdat er zo ontzettend veel op het spel staat deze verkiezingen, het gaat vooral over: kan dit kabinet haar plannen ongewijzigd uitvoeren?", zegt Ploumen. De partijvoorzitter erkent dat deze verkiezingen een landelijke uitstraling hebben. "Natuurlijk spelen er allerlei provinciale issues, zoals de bevolkingskrimp in Limburg en Zeeland. Maar deze verkiezingen gaat over twaalf provincies samen, namelijk Nederland," zegt ze. In de campagne is een belangrijke rol weggelegd voor Job Cohen. Hij trekt samen op met de lijsttrekker voor de Eerste Kamer Marleen Barth en de provinciale lijsttrekkers. "Cohen gaat deze campagne gebruiken om niet alleen aan te tonen hoe dit kabinet de verkeerde keuzes maakt, maar ook waar de PvdA voor staat, welke alternatieven wij hebben", zegt Ploumen. Luister op zondag 13 februari van 12.00 tot 14.00 uur naar het NOS Radio 1 Lijsttrekkersdebat. Dat wordt ook live uitgezonden op Politiek 24.