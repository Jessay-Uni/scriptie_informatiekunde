Leenstelsel verzacht voor technici

Minister Bussemaker wil in het nieuwe leenstelsel studenten techniek iets tegemoetkomen. Studenten die een meerjarige masteropleiding volgen in een technische richting krijgen een deel van hun studieschuld kwijtgescholden. Het gaat om zo'n 1000 euro per jaar. De maatregel is bedoeld als stimulans om voor een technische opleiding te kiezen. Bussemaker benadrukt dat er een tekort is aan technisch personeel en dat deze groep hard nodig is voor de economische ontwikkeling van Nederland. De minister zegt dat de aanpassing ook is bedoeld als tegemoetkoming aan de Tweede Kamer. Mogelijk komt ze met nog meer veranderingen. In de Tweede Kamer is een meerderheid voor het plan om een leenstelsel in te voeren, maar of die er ook in de Eerste Kamer is, is onzeker. Een groot deel van de oppositie is zeer kritisch en de coalitie heeft geen meerderheid in de senaat. Over het leenstelsel zijn geen afspraken gemaakt in het begrotingsakkoord. Als het aan het kabinet ligt, wordt het leenstelsel in de masterfase september 2014 ingevoerd, in de bachelorfase in 2015.