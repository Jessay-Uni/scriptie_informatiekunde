Europa stelt Schengenbesluit uit

Het besluit over de uitbreiding van het Schengengebied met Roemenië en Bulgarije is uitgesteld. De betrokken ministers van de EU-lidstaten zijn in Brussel niet tot een akkoord gekomen. De Europese Commissie wil Bulgarije en Roemenië wel toelaten, maar minister Leers voor Immigratie en Asiel heeft nog geen vertrouwen in de landen. Volgens Leers moeten beide landen meer doen om corruptie aan te pakken. De afgelopen week werden Nederlandse bloemen tegengehouden aan de Roemeense grens. Volgens de Roemenen omdat er een gevaarlijke bacterie opzit, maar aangenomen wordt dat de Roemenen de bloemen alleen tegenhouden om de Nederlanders onder druk te zetten. Nederland is samen met Finland de grootste tegenstander van toetreding van de twee landen tot het paspoortvrije gebied. De gesprekken gaan de komende weken verder, zodat de regeringsleiders een definitief besluit kunnen nemen op de top van 17 en 18 oktober. Unanimiteit is een vereiste. Minister Leers noemt het opnieuw aan de orde stellen van de toetreding op de eurotop "zinloos". 