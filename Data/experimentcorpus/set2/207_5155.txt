Klein verlies Amsterdamse beurs

De Europese beurzen zijn de nieuwe handelsweek rustig begonnen. Vorige week sloten de belangrijkste graadmeters procenten lager door nieuwe zorgen over de economie in enkele eurolanden, maar de verliezen zijn vandaag beperkt. De AEX opende vanmorgen met verlies, stond op het middaguur een kwart procent in de plus en sloot uiteindelijk 0,67 procent lager op 326,57 punten. De beurs in Parijs verloor een half procent, Londen sloot nagenoeg onveranderd en Frankfurt kreeg er 0,2 procent bij. Eerder gingen de aandelenkoersen in Azië wel fors onderuit. Zo moest de Nikkei-index in Tokio 2,2 procent inleveren. De koers van de euro is wel verder gedaald en staat nu op het laagste punt in vier jaar. De Europese munt is 1,23 dollar waard; vrijdag dook de euro al onder de 1,25 dollar. Het vertrouwen in de Europese munt kwam op een nieuw dieptepunt als gevolg van de financiële moeilijkheden in enkele Zuid-Europese landen. Vorig weekend werden de EU en het IMF het eens over een hulppakket van 720 miljard euro voor eurolanden die in betalingsproblemen raken. Griekenland heeft al hulp gekregen. De onrust op de financiële markten werd daarmee tijdelijk de kop ingedrukt, maar vrijdag sloten de beurzen weer fors lager en zakte de euro weer verder weg. De AEX in Amsterdam verloor 3,1 procent. Beleggers zijn bang dat enkele zuidelijke eurolanden nog lang niet uit de crisis zijn. De overheden moeten fors bezuiniigen, waardoor de economische groei wordt vertraagd. De ministers van Financiën uit de EU-landen beraden zich vandaag in Brussel opnieuw over de onrust rond de euro.