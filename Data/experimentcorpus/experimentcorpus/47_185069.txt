Oekraïne claimt te zijn beschoten door Rusland, roept 'oorlogskabinet' bijeen

De Oekraïense president Porosjenko heeft zijn oorlogskabinet bijeengeroepen. Aanleiding is een incident op de Zwarte Zee tussen de Oekraïense marine en Rusland. De Oekraïense marine beschuldigt Rusland ervan het vuur te hebben geopend op zijn schepen. Drie bemanningsleden raakten gewond en drie schepen, een sleepboot en twee artillerieschepen, werden door Rusland in beslag genomen. Rusland bevestigt dat het wapens heeft gebruikt bij de operatie. De gewonden zijn volgens Rusland buiten levensgevaar. Het incident gebeurde toen Oekraïense marineschepen de Straat van Kertsj, die de verbinding vormt tussen de Zwarte Zee en de Zee van Azov, wilden passeren. De Russen wierpen een blokkade op, door een vrachtschip in de nauwe Straat van Kertsj te leggen. Volgens Oekraïne maakten de schepen vervolgens rechtsomkeert, maar werden ze desondanks beschoten. Volgens de Russische veiligheidsdiensten staken de Oekraïners zonder toestemming de grens over en bevonden de schepen zich in Russische wateren. Volgens Oekraïne was Rusland van tevoren geïnformeerd over het verplaatsen van marineschepen. De Russische geheime dienst FSB zegt "onomstotelijk bewijs" te hebben waaruit blijkt dat Oekraïne de provocatie heeft voorbereid. De Oekraïners zouden stopseinen hebben genegeerd en gevaarlijk hebben gemanoeuvreerd. Het bewijs zal volgens de FSB snel openbaar worden gemaakt. Oekraïne noemt het incident van vandaag een daad van "Russische agressie". Bij de Russische ambassade in Kiev kwamen vannacht boze Oekraïners verhaal halen. De Amerikaanse ambassadeur bij de Verenigde Naties Nikki Haley zegt op Twitter dat de Veiligheidsraad vandaag bij elkaar komt tijdens een spoedberaad om over de kwestie te spreken. De Straat van Kertsj, waar het incident gebeurde, is strategisch een cruciale plek, zegt correspondent Geert Groot Koerkamp in Met het Oog op Morgen. "De Zee van Azov is een binnenzee en ligt tussen Oekraïne, Rusland en de Krim. En om er te komen moet je door de Straat van Kertsj." De Krim is in 2014 geannexeerd door Rusland, maar Oekraïne en veel andere landen erkennen dat niet. "En dat is een beetje de crux van het probleem", zegt de correspondent in het radioprogramma. "Rusland beschouwt die Straat van Kertsj als een Straat die dwars door Russisch grondgebied loopt en behoudt zich daarom het recht om schepen te controleren wanneer men dat wil." Tegelijkertijd beschouwen de Oekraïners de Krim als Oekraïens grondgebied. "Zij vinden daarom dat ze het volste recht hebben om heen en weer te varen naar de Zee van Azov", zegt Geert Groot Koerkamp.