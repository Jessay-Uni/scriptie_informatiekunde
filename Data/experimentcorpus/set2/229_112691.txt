Trump koopt rechten Miss Universe van NBC na mediarel

De Amerikaanse presidentskandidaat Donald Trump heeft Miss Universe gekocht van televisiezender NBC. Beide partijen waren verwikkeld in een ruzie naar aanleiding van Trumps uitspraken over Mexicaanse immigranten. Op Twitter schrijft Trump dat hij alle aandelen van The Miss Universe Organization heeft overgenomen. Ook schrijft hij dat hij geen juridische stappen meer zal ondernemen tegen NBC. De overname betekent het einde van een slepend conflict tussen de presidentskandidaat en de televisiezender. In juni kondigde NBC aan de zakelijke banden met Trump te willen verbreken nadat hij zich in een toespraak laatdunkend had uitgelaten over Mexicaanse immigranten, die hij "moordenaars en verkrachters" noemde. De televisiezender zei naar aanleiding van die uitspraken dat het de jaarlijkse Miss USA- en Miss Universe-verkiezingen, die deels van Trump waren, niet meer zou uitzenden. Ook liet NBC weten dat de miljardair het programma The Celebrity Apprentice niet meer mocht presenteren. Trump zei daarop dat hij NBC voor de rechter zou slepen. Ook het Amerikaanse, Spaanstalige tv-station Univision stopte de samenwerking met Trump vanwege zijn uitspraken over Mexicaanse immigranten. De presidentskandidaat vindt dat Univision contractbreuk heeft gepleegd en is een rechtszaak begonnen tegen het tv-station. Trump zegt dat hij geen spijt heeft van zijn uitlatingen. Hij zei later wel dat hij alleen het beleid voor Mexicaanse immigranten wilde bekritiseren, niet de mensen.