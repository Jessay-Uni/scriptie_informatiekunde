Koning viert 70-jarig bestaan Internationaal Gerechtshof

In het Vredespaleis in Den Haag werd vanochtend het 70-jarig bestaan van het Internationaal Gerechtshof (ICJ) gevierd. Koning Willem-Alexander was aanwezig bij de plechtigheid. Hij luisterde naar toespraken van onder anderen Ban Ki-moon, de secretaris-generaal van de Verenigde Naties en minister Koenders. Het ICJ werd officieel geopend op 18 april 1946. Op die dag hield het Internationaal Gerechtshof een openingszitting waarbij ook prinses Juliana en prins Bernhard aanwezig waren. Ruim zeventig jaar later zag hun kleinzoon, Willem-Alexander, hoe Ban Ki-moon sprak voor het aanwezige publiek. De VN-baas zei dat het doel van het ICJ nog steeds is om toekomstige generaties te behoeden voor de verschrikkingen van oorlog. "Alles wat we doen, doen we volgens ons handvest. Daarin staat dat het ICJ kaders bepaalt waarbinnen het respect voor internationaal recht in stand blijft." In dat handvest staat dat het gerechtshof bemiddelt in geschillen tussen landen. Sinds 1946 heeft het ICJ zo'n tweehonderd uitspraken gedaan. Ook Nederland klopte een keer aan vanwege een discussie met België over het grondgebied bij Baarle-Nassau. In 1959 werd bepaald dat dat gebied toebehoort aan België. Na de toespraak van de secretaris-generaal van de VN zorgden jonge talenten van het Koninklijk Conservatorium van Den Haag voor een muzikaal intermezzo. Daarnaast hielden de president van het ICJ en minister Koenders een toespraak. De minister overhandigde gisteren een hoge koninklijke onderscheiding aan Ban Ki-moon voor zijn verdiensten. Verder was Koenders samen met de VN-baas aanwezig bij de opening van het nieuwe complex van het Internationaal Strafhof (ICC) in Den Haag. 