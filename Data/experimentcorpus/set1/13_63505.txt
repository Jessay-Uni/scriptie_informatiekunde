Ook grafsteen voor baby Fatima

18 jaar na haar dood heeft een naamloze baby uit Srebrenica eindelijk een naam gekregen. Op de officiële grafsteen staat ze nog aangeduid als 'Baby Muhic', maar ernaast staat een provisorisch bordje met de naam die haar moeder haar had willen geven. Fatima. Geboren, en gestorven, op 11 juli 1995. Het kistje van Fatima viel op tussen de 409 identieke groene lijkkisten die vandaag werden klaargezet voor de massabegrafenis in Potocari. Die van haar was slechts een meter lang, en volledig bedekt met bloemen. Onder de mensen die vandaag afscheid van haar konden nemen, was ook haar moeder Hava. Hava Munic was 24 jaar oud en negen maanden zwanger toen Bosnisch-Servische militairen Srebrenica binnenvielen. Halsoverkop vluchtte ze met haar man Hajdurin en 5-jarige zoontje naar de Nederlandse VN-basis in de buurt. Toen ze de poort passeerden, was de bevalling al begonnen. Het kindje was een van de eerste slachtoffers die dag: het werd geboren met de navelstreng rond haar hals. Hava is ervan overtuigd dat alle chaos haar dochtertje het leven kostte. Lang tijd om te rouwen had Hava niet. Kort nadat twee mannen in uniform het lichaampje hadden meegenomen om te begraven, viel ook de Nederlandse basis in handen van de oprukkende militairen. Hava raakte haar man en zoon kwijt toen de mannen van de vrouwen werden gescheiden. Met het bloed van de bevalling nog in haar kleren werd ze afgevoerd. Later ontdekte ze dat Hajdurin korte tijd daarna is vermoord door de Bosnisch-Serviërs. Haar zoon overleefde de massaslachting, die aan zo'n 8000 Bosnische Moslims het leven kostte. Waar het lichaam van Fatima was gebleven, was jarenlang een mysterie. Het was bekend dat de Nederlanders een massagraf hadden gegraven voor vluchtelingen die een natuurlijke dood waren gestorven. De plek daarvan was echter niet meer bekend. Uiteindelijk kreeg de familie een foto in handen die militairen hadden genomen van het open graf met het dode lichaampje. Door te kijken naar schaduwen en de plek van lantaarnpalen werd de locatie van het graf achterhaald. Naast baby Fatima bleken er nog vijf mensen in begraven te zijn. Omdat baby Fatima nergens stond geregistreerd, ontbreekt haar voornaam op de officiële grafsteen die vandaag werd geplaatst. De burgemeester van Srebrenica heeft echter al toegezegd dat dat zo snel mogelijk zal worden rechtgezet.