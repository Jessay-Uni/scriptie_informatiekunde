Noorse verdachte bekent schietpartij

Anders Breivik, de 32-jarige verdachte van de bomaanslag en de schietpartij op het eiland Utøya heeft bekend dat hij heeft geschoten. Dat zegt de Noorse politie. De politie gaat ervan uit dat er geen tweede dader is, maar wil die mogelijkheid nog niet uitsluiten. Er wordt nog steeds gezocht naar een mogelijke handlanger bij de schietpartij op het eilandje Utøya bij Oslo, waar gisteren zeker 85 doden vielen. Vanmiddag doken er verslagen op van ooggetuigen waaruit zou blijken dat er een tweede schutter was, maar daarvoor zijn tot nu nog geen aanwijzingen gevonden. Op een persconferentie zei premier Stoltenberg dat Noorwegen in het onderzoek naar de dader samenwerkt met buitenlandse inlichtingendiensten. De gepakte dader is volgens de politie Anders Breivik, die extreem-rechtse sympathieën heeft. Hij was vermomd als agent en riep op het eiland iedereen bijeen. Vervolgens begon hij gericht te schieten. Breivik wordt ook verdacht van de aanslag op een regeringsgebouw in Oslo. Daarbij vielen zeven doden. Bij het crisiscentrum dat door de premier en koning Harald werd bezocht heeft de politie een jongen van 17 opgepakt, die een mes bij zich had. De jongen zei dat hij lid is van de jongerenafdeling van de sociaal-democratische partij van Stoltenberg en dat hij een mes bij zich had omdat hij zich onveilig voelde. Vanwege de aanslagen zijn de meeste evenementen in Oslo dit weekend afgelast. Veel openbare gebouwen, waaronder belangrijke musea en concertzalen, zijn dicht. De Noorse voetbalbond heeft de competitiewedstrijden die voor dit weekend gepland stonden, geschrapt. Op verzoek van de politie zijn er in Oslo extra militairen ingezet. Die moeten voorkomen dat de gebouwen in het afgesloten gedeelte van de binnenstad, waaronder zes ministeries, worden geplunderd.