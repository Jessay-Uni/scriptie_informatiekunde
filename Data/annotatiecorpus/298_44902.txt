'Politici gaan niet over schuldvraag'

De Raad voor de Rechtspraak (RvdR) benadrukt dat politici niet bepalen of verdachten schuldig zijn aan een strafbaar feit. De Raad reageert daarmee op de uitspraak van staatssecretaris Teeven die de dood van een inbreker een "inbrekersrisico" noemt. Volgens de RvdR beiÌˆnvloeden uitspraken van politici niet de rechtspraak, maar ondermijnen ze wel de acceptatie van rechterlijke uitspraken in de samenleving. "Als politici uitspraken doen over de schuldvraag, wekt dit verwachtingen bij het grote publiek", zegt een woordvoerder. De Raad zegt dat noodweer proportioneel moet zijn. Een inbreker het huis uitjagen door te dreigen met een honkbalknuppel is volgens de Raad niet te vergelijken met een inbreker daadwerkelijk een klap voor zijn hoofd geven met een knuppel. Teeven deed zijn uitspraken na de dood van een inbreker in Diessen. De man kwam om tijdens een vechtpartij met de bewoners toen hij werd betrapt. De Kamer reageerde verdeeld op de uitlatingen van Teeven. 