Data NL'ers in Sotsji lang bewaard

De communicatiegegevens van iedereen die de komende weken voor de Olympische Spelen in Sotsji is, worden opgeslagen en drie jaar lang bewaard. De Nederlandse sporters, journalisten en andere betrokkenen zijn hier niet over geïnformeerd, blijkt uit een rondgang van het journalistieke platform De Correspondent. Het zijn gegevens over bel- en internetgedrag, zoals met wie, hoe lang en hoe vaak wordt gebeld en gemaild en welke websites worden bezocht. De gegevens zijn in die drie jaar vrij toegankelijk voor de Russische inlichtingendiensten. De Russische premier Medvedev bepaalde in november dat de gegevens worden opgeslagen. In een decreet staat dat de communicatiegegevens door telefoon- en internetproviders moeten worden opgeslagen en bewaard in een database. Die is 24 uur per dag toegankelijk voor verschillende Russische inlichtingendiensten. Met het decreet kunnen de gegevens van sporters, journalisten en IOC-leden worden opgeslagen. Maar ook de gegevens van koning Willem-Alexander en premier Rutte kunnen in de database terechtkomen; zij zijn immers ook geaccrediteerd door het IOC. "Van iedereen die in Sotsji is vanaf het moment dat de strenge veiligheidsmaatregelen rond de Spelen ingaan, worden de gegevens bewaard", zegt correspondent David Jan Godfroid. "Dat geldt dus voor alle geaccrediteerden en bezoekers, maar bijvoorbeeld ook voor bewoners. Er staat niet met zoveel woorden dat het decreet ook voor de koning van Nederland geldt, maar het is niet uit te sluiten." Volgens de Europese Commissie zouden alle betrokkenen over het decreet geïnformeerd zijn, schrijft De Correspondent, maar dat is niet het geval. Uit een rondgang langs de verantwoordelijke instanties (het ministerie van Buitenlandse Zaken en het Nationaal Olympisch Comité) blijkt dat zij van niets weten. Na de rondgang is het reisadvies van het ministerie van Buitenlandse Zaken aangepast, schrijft De Correspondent. Het ministerie waarschuwt nu op de site: "Weest u zich ervan bewust dat de Russische wet het toestaat om alle dataverkeer (telefoon, email, internet etc.) over Russische communicatienetwerken te monitoren, bewaren en analyseren."