Wat betaal ik deze zomer voor mobiel internet in Europa?

Wat als je deze zomer tussen het zonnen op strand en het ijsjes eten door toch even je Facebook wil checken of whatsappjes wil lezen? Dan was het vaak verstandig om even te wachten tot dat je weer op een plek met wifi was. Want internetten in het buitenland, roamen, kost nog best veel geld. Maar daar komt langzaam verandering in. De Europese Unie heeft afgesproken dat vanaf juni 2017 de roamingtarieven compleet worden afgeschaft. Eind deze maand wordt het eerste stapje in die richting gezet. De tarieven bij Nederlandse providers voor bellen, sms'en en internet in het buitenland gaan omlaag. De vakantieganger is dus deze zomer goedkoper uit. Waar je vorig jaar 24 cent per MB aan toeslag moest betalen wordt dat nu 6 cent. T-Mobile gaat zelfs een stapje verder en laat bepaalde klanten tot maximaal 250 MB gratis internetten. De provider kondigt vandaag aan dat klanten die gebruikmaken van een specifiek abonnement (Stel Samen & Stel Bij) in het buitenland uit hun Nederlandse bundel kunnen tappen. Afhankelijk van hoe groot je databundel is, kun je tussen de 50 en 250 MB aan data verstoken zonder dat hiervoor roamingkosten in rekening worden gebracht. De provider is hiermee de eerste. De bundels gaan vandaag in. *Dit zijn de tarieven op het moment dat je over de toegestane hoeveelheid MB's binnen je bundel heen gaat.