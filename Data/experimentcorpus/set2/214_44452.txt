Gemengde reacties Miljoenennota

Voorzitter Ton Heerts van de vakcentrale FNV wil dat een deel van de bezuinigingen en lastenverzwaringen wordt teruggedraaid. Dat zei hij in een reactie op de vandaag gepresenteerde Miljoenennota. "Veeg die slechte Kunduz-plannen van tafel en maak zo ruimte voor een nieuwe sociale agenda voor de komende jaren", zegt Heerts. De FNV-voorzitter wil dat "de aantasting van de bescherming van het ontslagrecht" wordt teruggedraaid. Ook wil hij van de forensentaks af. De bond wil daarnaast dat de korting op de kinderopvang, het hogere eigen risico in de zorg, de nullijn voor ambtenaren en de versnelde verhoging van de AOW worden herzien. De vakbond CNV roept de politiek verder op de lasten van de economische crisis eerlijker te verdelen. Zo wil CNV-voorzitter Jaap Smit dat de arbeidsmarkt "slim en geleidelijk" wordt hervormd. Ook het CNV wil dat het belasten van het woon-werkverkeer wordt geschrapt. Smit benadrukt dat voor de arbeidsmarkt hetzelfde geldt als voor de woningmarkt. "De hypotheekrenteaftrek verander je ook niet van de één op de andere dag. Dat doe je op de arbeidsmarkt evenzo niet met het ontslagrecht'', zegt Smit. De CNV wil dat werknemers, werkgevers en de overheid een sociaal akkoord sluiten over de arbeidsmarkt. Bernard Wientjes van werkgeversorganisatie VNO-NCW zei na de Troonrede dat voor de werkgevers de prioriteit bij Europa ligt. Volgens Wientjes lijken de grootste risico's voor Europa voorbij. Hij vond de Troonrede redelijk pro-Europees. VNO-NCW, MKB-Nederland en LTO Nederland zijn tevreden dat het begrotingstekort in 2013 onder de drie procent blijft. De organisaties vinden dat een nieuw kabinet geen nieuwe lastenverzwaringen moet opleggen. De forensenbelasting willen de ondernemers, net als de bonden, van tafel.