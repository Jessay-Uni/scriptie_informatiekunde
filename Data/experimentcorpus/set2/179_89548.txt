Oud Nederlands fort Java ontdekt

In de Indonesische stad Semarang op Java hebben archeologen de fundamenten blootgelegd van een 18e-eeuws Nederlands fort. Het is volgens de deskundigen gebouwd rond 1750 om er Nederlanders te huisvesten en te beschermen. Het fort had zeker vijf bastions, uitspringende verdedigingswerken, die Nederlandse namen hadden zoals Bastion Amsterdam, Bastion IJzer en Bastion de Hersteller. De vesting werd in 1824 met de grond gelijk gemaakt omdat het bouwwerk toen niet meer alle Nederlanders kon huisvesten. In 2009 werden de fundamenten op een stuk braakliggende grond in Semarang ontdekt. Sindsdien is onderzoek gedaan. Vier dagen geleden begonnen de archeologen met de eerste graafwerkzaamheden. Zestig centimeter onder de oppervlakte stuitten ze op de fundamenten van het oude Nederlandse fort. Er werden ook honderden fragmenten van keramische en glazen potten gevonden. De bastions zullen nooit allemaal blootgelegd kunnen worden. Op de plaats waar ze hebben gestaan, zijn flatgebouwen verrezen. 