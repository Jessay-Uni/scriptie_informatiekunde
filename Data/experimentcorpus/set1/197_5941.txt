Balkenende: geen spijt van breekpunt

CDA-leider Balkenende heeft er geen spijt van dat hij de hypotheekrente-aftrek tot breekpunt heeft verklaard. In NOVA Politiek zei Balkenende dat hij dat deed omdat de VVD steeds beweerde dat het CDA niet duidelijk genoeg was. "Als mij zo'n verwijt wordt gemaakt, kies ik voor helderheid", zei hij. De VVD weigert de aftrek een breekpunt te noemen bij de vorming van een nieuw kabinet. Balkenende herhaalde dat het CDA niet in een kabinet gaat zitten dat de renteaftrek wil beperken. "Wij hebben aangegeven dat het ons echt menens is." Vrijdag zei hij al dat het besluit voor een breekpunt een tijd geleden is genomen door het CDA-campagneteam. De lijsttrekker van het CDA kreeg kritiek uit zijn eigen partij dat hij dat naar buiten had gebracht.