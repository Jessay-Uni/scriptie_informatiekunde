Expats aan beide kanten van Het Kanaal niet gerustgesteld door brexit-nieuws

"Voor ons stonden de belangen van de burgers voorop. Vandaag geven wij die burgers hun zekerheid terug." Dat zei voorzitter van de Europese Commissie Juncker vanmorgen over de burgerrechten in het akkoord met Groot-BrittannieÌˆ over de brexit. EU-burgers in het Verenigd Koninkrijk behouden het recht om daar te leven, werken en studeren. Omgekeerd geldt hetzelfde voor Britse burgers in EU-landen. Maar is daarmee het gevoel van zekerheid echt terug? De Brit Nick Nugent denkt van niet. Hij is al tien jaar in Nederland en inmiddels woont hij zo'n vijf jaar samen met zijn vriendin Aafke in Amsterdam. "Ik ben voorzichtig optimistisch", vertelt hij. "Maar het is pas rond als echt alles rond is." Er is volgens hem nog een lange weg te gaan. "Het eerste deel is nu klaar, maar over de rest van de deals moeten we nog horen wat ze gaan inhouden." Hij maakt zich wel minder zorgen dan eerst. "Ik wist niet of ik wel met mijn Britse paspoort kon blijven", legt hij uit. "In het uiterste geval kon ik gaan voor het Nederlanderschap, want ik woon hier al tien jaar. Maar ik ben trots op mijn Britse nationaliteit." Het stel hoeft in ieder geval geen haastwerk te maken van hun aankomende bruiloft. "We hebben vandaag bekendgemaakt dat we verloofd zijn", vertelt Aafke. "Maar echt niet vanwege de brexit hoor!", voegt Nick daar snel aan toe. "We kunnen nu in ieder geval rustig aan doen met de planning." Net als Nick Nugent is de Nederlandse Suzanne Coleman ook niet helemaal gerustgesteld door het nieuws van vandaag. Ze woont sinds 2004 in het Engelse Norwich. "Ik heb nog zo veel vragen. Wat gebeurt er als ik mijn werk verlies? Kan ik dan ook nog blijven? Kan ik mijn Nederlandse paspoort in de toekomst ook behouden? Ik wil eerst de kleine lettertjes zien." Ze maakt zich ook zorgen om haar Britse man en zoontje. "Zij hebben Britse paspoorten. Als we door Europa willen reizen, komt het met mijn paspoort wel goed, maar hoe zit dat met hun papieren? Hoe makkelijk wordt het?" Daarnaast vraagt Coleman zich af of ze ooit makkelijk naar Nederland zou kunnen verhuizen met haar gezin. "Het is nu te onzeker allemaal om daar opgelucht over te kunnen zijn." Ook de Nederlandse Hedwig Hegtermans, die met haar Britse man al zestien jaar net buiten Londen woont, is kritisch. "De Britse regering heeft altijd beloofd dat er niets zou veranderen voor de EU-burgers in het Verenigd Koninkrijk. Maar als je in het akkoord naar de details kijkt, zie je dat veel afspraken een tijdsbeperking kennen." Zo staat in het akkoord dat de Britten de uitspraken van het Europese Hof van Justitie "voorlopig" zullen overnemen. Hegtermans is er niet gerust op: "Dan maak ik me meteen zorgen: wat gebeurt er daarna? Kan de Britse regering de wet dan weer veranderen? Hoe moet het dan met onze rechten?" De Britse Rachel Morton woont al achtien jaar in Utrecht en is iets optimistischer. "Ik was meteen opgelucht door het nieuws. Nu is er wat zekerheid." Haar man en kinderen zijn ook Brits. "We hebben allemaal Britse paspoorten en dat wil ik ook graag zo houden." Ze heeft er wel serieus over nagedacht om de Nederlandse nationaliteit aan te nemen. "Maar dat betekent dat ik mijn Britse paspoort moet opgeven en dat wil ik niet. Alleen als het echt moet, maar daar is nu geen sprake van." Morton vindt het vooral vreemd dat ze straks geen EU-burger meer is. "Ik hou van de EU. Ik heb gestudeerd in Duitsland, stage gelopen in Frankrijk en daarna kon ik makkelijk aan het werk in Nederland. Ik vraag mij af of mijn kinderen straks ook zo makkelijk hetzelfde kunnen."