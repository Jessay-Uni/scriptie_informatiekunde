ElBaradei wil geen president worden

De Egyptische oppositieleider Mohamed ElBaradei is geen kandidaat voor de presidentsverkiezingen. Hij is bereid om deel te nemen aan een overgangsregering als president Mubarak aftreedt, maar daarna heeft hij " zijn plicht gedaan". ElBaradei heeft dat gezegd tegen een krant in Oostenrijk. Daar woont hij al jaren vanwege zijn vorige functie bij het IAEA, de atoomwaakhond van de VN. ElBaradei wierp zich de afgelopen tijd op als oppositieleider en wordt door velen gezien als de ideale kandidaat om Mubarak op te volgen. Hij kreeg in 2005 samen met het IAEA de Nobelprijs voor de Vrede.