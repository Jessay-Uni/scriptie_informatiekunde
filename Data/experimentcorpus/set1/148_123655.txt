Nieuwssite Quartz lanceert app die nieuws vertelt in chatvorm

Chat-apps zijn gigantisch populair. WhatsApp passeerde onlangs de één miljard maandelijks actieve gebruikers en diensten als Facebook Messenger doen het ook erg goed. Het bleek voor Quartz, een populaire internationale site die schrijft over economisch nieuws, aanleiding om een nieuws-app te ontwikkelen die compleet anders is. Waar je bijvoorbeeld in de NOS of NU.nl-app een overzicht krijgt van het belangrijkste nieuws, wil Quartz je in een chat-app bijpraten. Na het openen start de app automatisch een conversatie. Daarin word je bijgepraat over actuele onderwerpen en heb je gelegenheid om via hun website hier meer over te lezen. Wil je dat niet, dan kun je je laten bijpraten over het volgende onderwerp. Zoals tegenwoordig min of meer hoort zit de app ook vol met gif’jes (bewegende foto’s), emoji’s en grafiekjes. Quartz schrijft zelf over de nieuwe app: "We hebben alle bestaande ideeën over nieuws-apps opzij geschoven en geprobeerd te bedenken hoe onze journalistiek op de smartphone zou leven. Dat zou in onze ogen geen replica van een normale website moeten zijn, maar iets totaal anders. Met passende teksten, nieuwe functies en een opvallende vormgeving." Grote vraag is wel hoe mensen gaan reageren op deze stijl van nieuws vertellen. De eerste reacties op de app zijn in ieder geval positief. Quartz kiest dan ook heel duidelijk voor een bepaalde formule, die gewaagd is. Dat kan een gouden zet blijken, maar het kan ook zijn dat het de eerste twee dagen grappig is, maar dat mensen daarna weer teruggaan naar hun vertrouwde apps. De app is gratis te gebruiken, zo nu en dan verschijnt er een gesponsord bericht. De app is nu beschikbaar voor iOS, Android volgt later.