Arrestaties na aanslag op kerk Caïro

In Egypte zijn vijf mensen gearresteerd in verband met de aanval van gisteren op een kerk in Caïro. Vier van de verdachten zijn lid van de Moslimbroederschap en één verdachte maakt deel uit van een terroristische organisatie, zeggen de autoriteiten. Gisteren schoten gewapende mannen op motoren op gasten van een bruiloft, die bij een koptische kerk in de Egyptische hoofdstad stonden te wachten. Drie mensen, onder wie een meisje van 8, kwamen om het leven. Sinds het leger president Morsi van de Moslimbroederschap heeft afgezet, zijn christenen geregeld doelwit in Egypte. Interim-premier Beblawi heeft de aanslag direct veroordeeld. Hij noemde het een "verwerpelijke criminele daad" en kondigde aan dat de daders opgespoord zouden worden.