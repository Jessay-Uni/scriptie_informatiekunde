Minder Piet-klachten in Amsterdam

Bij het Meldpunt Discriminatie Regio Amsterdam kwamen vorig jaar minder klachten binnen over Zwarte Piet dan het jaar ervoor. Zo'n 55 mensen stapten naar het meldpunt, tegen 240 in 2012. Het lage aantal klachten is opvallend, omdat de discussie over Zwarte Piet in de hoofdstad afgelopen jaar fel werd gevoerd. In 2011 en 2012 steeg het aantal klachten dat over Zwarte Piet werd ingediend juist. Bovendien waren er van de 55 klachten 23 pro-Zwarte Piet. De daling in 2013 is lastig te verklaren, zegt directeur Jessica Silversmith van het meldpunt. "Mensen die in 2012 een klacht hebben ingediend denken misschien dat dat het jaar erop niet meer nodig is. Hetzelfde kunnen ze denken wanneer een onderwerp al veel media-aandacht krijgt." Silversmith wijst ook op de rechtszaak die tegenstanders van Zwarte Piet in Amsterdam aanspanden tegen de sinterklaasintocht. "Daar waren veel mensen bij betrokken, die anders wellicht een klacht hadden ingediend." Het meldpunt kreeg in totaal 982 klachten binnen over verschillende soorten discriminatie. Ook dat zijn er minder dan de 1070 van 2012. Er werden niet alleen minder klachten ingediend over Zwarte Piet, maar ook over discriminatie op basis van seksuele geaardheid. Dat betekent volgens Silversmith niet dat homoseksuelen minder werden gediscrimineerd. "Mogelijk stappen zij tegenwoordig rechtstreeks naar de politie." Het aantal klachten over discriminatie vanwege een handicap of een chronische ziekte is in 2013 juist gestegen, van 46 naar 64. 