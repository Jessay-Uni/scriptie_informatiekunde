Spong noemt brief Bouterse huichelachtig

"Ik vind het een sterk staaltje van huichelachtige bedriegerij." Dat zegt advocaat Gerard Spong over de brief die de Surinaamse president Bouterse aan een van de nabestaanden van de Decembermoorden van 1982 schreef. Bouterse schrijft dat hij wil meewerken aan waarheidsvinding ten aanzien van de moord op vijftien tegenstanders van het toenmalige militaire regime. "Ik ben er absoluut niet van onder de indruk", zei Spong in het NOS Radio 1 Journaal. Spong was bevriend met enkele slachtoffers van de Decembermoorden. En hij was enige tijd de adviseur van het Surinaamse Openbaar Ministerie in de zaak rond de moorden. Volgens Spong is de rechtszaal van de militaire krijgsraad de enige plek waar Bouterse verantwoording moet afleggen. Dat heeft de president tot op heden geweigerd. "Bovendien heeft Bouterse nog een amnestiewet door het parlement weten te drukken. Dan komt dit natuurlijk wel een beetje onwaarachtig over." Spong denkt dat Bouterse "nooit van zijn leven" een bekentenis aflegt. Het is volgens hem hoogst naiÌˆef om dat te denken. "Ik geloof niet dat we ons door deze man moeten laten misleiden." Volgens Bouterse werden er destijds keer op keer kwade plannen tegen hem en zijn getrouwen beraamd en sommige ook in uitvoering gebracht. Maar Spong zegt dat dat niet waar is. "Er was geen sprake van een verdedigingssituatie. Niemand in Suriname wilde hem destijds verwijderen. En de mensen die hij heeft doodgeschoten al helemaal niet." Ook nabestaanden van de slachtoffers geloven niet dat Bouterse een getuigenis gaat afleggen. "Het is opnieuw een manoeuvre om de nabestaanden op het verkeerde been te zetten en de rechtstaat te doen wankelen", zegt voorzitter Oemrawsingh van de Stichting 8 december 1982 tegen de Surinaamse krant De Ware Tijd. Oemrawsingh vindt net als Spong dat alleen in de rechtbank aan waarheidsvinding moet worden gedaan.