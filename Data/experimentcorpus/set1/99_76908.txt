Kunstenaar breekt vaas Ai Weiwei

Een boze kunstenaar heeft in een gloednieuw museum in Miami een vaas van de Chinees Ai Weiwei aan stukken gesmeten. Maximo Caminero zegt dat hij woedend is omdat het museum alleen aandacht aan buitenlandse kunstenaars zou besteden. De dader werd zondag gesnapt door een suppoost van het Perez museum in Miami. Die zag dat de bezoeker een vaas van de verzameling Colored Vases van Ai oppakte. Toen de suppoost hem vroeg de vaas neer te zetten, gooide Caminero het kunstobject hard op de grond. De vaas zou zo'n miljoen dollar waard zijn. De vaas maakte deel uit van een serie van zestien vazen uit de Chinese Han-dynastie, die zo'n 2000 jaar oud zijn. De wereldberoemde dissidente kunstenaar Ai Weiwei heeft ze in felle kleuren geschilderd. Achter de installatie hangen drie zwart-witfoto's van Ai die ook een antieke vaas aan stukken laat vallen. Met dat werk uit 1995 wil Ai volgens het museum laten zien dat nieuwe ideeeÌˆn en waarden vorm kunnen krijgen door het vernietigen van iconen. De 51-jarige Caminero, een Amerikaan met Dominicaanse wortels, is een redelijk bekende kunstschilder in Miami. Tegen de lokale krant New Times zegt hij dat het een spontane actie was. "Ik was in het museum en zag de foto's achter de vazen waarin Ai een antieke urn kapot gooit. Ik vond dat een provocatie van Ai om met hem mee te doen." Caminero kan tot vijf jaar cel worden veroordeeld voor het vernielen van de vaas. Ai Weiwei kan de actie van Caminero niet waarderen. "Het protest is wellicht gerechtvaardigd, maar het is toch kwalijk om andermans werk te beschadigen", zegt hij tegen CNN.