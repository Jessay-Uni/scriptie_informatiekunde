Onderhoud Groene Draeck blijft bij Defensie

Premier Rutte is niet van plan om het onderhoud van het zeiljacht De Groene Draeck elders onder te brengen. Uit een second opinion blijkt dat het onderhoud van de lemsteraak goedkoper en beter kan, maar volgens de premier is het uiteindelijk niet de moeite waard. Uit de second opinion van jachtenbouwer Blom Lemsteraken blijkt dat de andere onderhoudsbedrijven het privéjacht goedkoper kunnen onderhouden dan Defensie dat doet. Bovendien is de kwaliteit van het onderhoud hoger, omdat Defensie niet meer gespecialiseerd is in dit type schip. De onderzoekers zijn erg kritisch over de manier hoe Defensie het schip onderhoudt. Het schip zou veel achterstallig onderhoud hebben en het zou ongeveer 10 jaar duren tot die achterstand is ingehaald. "Er dient eerst een inhaalslag gemaakt te worden waarna de periodieke onderhoudskosten stabiliseren", staat in het rapport. Blom Lemsteraken schrijft dat het lage onderhoudsniveau, de hoge kosten en uitgesteld structureel onderhoud tot een neerwaartse spiraal leiden. Toch houdt premier Rutte vast aan de werkplaats van Defensie. Volgens de premier is het verschil nog maar 8000 euro per jaar als er rekening wordt gehouden met btw en kosten voor de winterstalling. Rutte schrijft aan de Kamer dat dit bedrag niet opweegt tegen de extra kosten die een Europese aanbesteding met zich meebrengt. De Tweede Kamer had Rutte eerder verzocht om het onderhoudsbudget bij te stellen naar het marktconform niveau dat uit de second opinion zou komen. Rutte doet dat nu en verlaagt het budget met 8000 euro naar 87.000 euro per jaar. "Op deze manier bespaar ik de kosten van de aanbesteding en wordt de continuïteit van het onderhoud geborgd tegen een marktconforme prijs." De Groene Draeck werd in 1957 aan prinses Beatrix geschonken en de Staat neemt sindsdien de kosten van het onderhoud voor zijn rekening. In september bleek dat het onderhoud de afgelopen jaren veel duurder was uitgevallen dan voorzien.