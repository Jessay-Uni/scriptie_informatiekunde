Hotel dicht vanwege vallende glasplaten

Een hotel in Austin gaat voor onbepaalde tijd dicht vanwege vallende glasplaten. In de afgelopen weken gebeurde het drie keer dat er glas vanaf een balkon naar beneden viel. "Het hotel is tot nader order gesloten", laat de leiding van W Hotels weten. "We zullen elk stukje glas vervangen." Gisteren vielen er drie glasplaten naar beneden aan de zuidkant van het hotel en maandag raakten geparkeerde auto's beschadigd door het vallende glas. Op 10 juni raakten twee hotelgasten gewond door rondvliegend glas toen zij in het zwembad lagen. De twee hebben een rechtszaak tegen het hotel aangespannen. Eind mei was er een glasincident in een andere vestiging van W Hotels. Twee vrouwen op de tiende verdieping vielen door het raam naar beneden, toen ze aan het stoeien waren. De ene vrouw kwam op het schuine zonnedak, dat grenst aan het hotel, terecht en overleed. De andere overleefde de val wel. Zij rolde via het zonnedak naar beneden en viel uiteindelijk op de grond. "We doen geen onderzoek naar de ramen van het hotel. We hebben geen reden om aan te nemen dat het hier niet om een tragisch ongeval gaat", zei een politiewoordvoerder toen. Volgens de leiding van W Hotels moet er dan ook geen vergelijking worden gemaakt tussen de incidenten: "Wij zien het volledig los van elkaar. Het gaat om twee verschillende gebouwen, die gebouwd zijn op verschillende tijdstippen." De hotelgasten van het hotel in Austin zijn tijdelijk naar een ander hotel overgebracht. Hoelang het hotel dicht blijft, is niet bekend.