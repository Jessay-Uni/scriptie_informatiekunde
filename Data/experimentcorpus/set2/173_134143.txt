Bedrijfsrecherchebureau overtrad de wet bij screening werknemers

Bedrijfsrecherchebureau Hoffmann BV heeft in zijn werkwijze bij het screenen van personen voor werkgevers de wet overtreden, blijkt uit onderzoek van de Autoriteit Persoonsgegevens (AP). De autoriteit had geconstateerd dat Hoffmann de Wet bescherming persoonsgegevens op verschillende punten overtrad. Zo kopieerde het bedrijf identiteitsbewijzen inclusief burgerservicenummer, foto en nationaliteit of afkomst van een betrokkene. Dat is niet toegestaan. De gegevens werden aan de werkgever gegeven en aan een bedrijf dat de identiteit controleert. Hoffmann BV zegt dat daarmee is gestopt en dat de eerder gemaakte kopieën zijn vernietigd. Daarnaast zocht het bedrijf in bijna alle dossiers die de autoriteit onderzocht naar de socialemediaprofielen van de werknemers en sollicitanten op internet en nam die op in het dossier. Ook dat is in strijd met de wet. Hoffmann kijkt nu alleen nog naar informatie die betrekking heeft op de functie. Ook op het gebied van gezondheidsgegevens, strafrechtelijke gegevens, financiële situaties, gegevens over dienstplicht en relationele gegevens handelde Hoffman BV incidenteel tegen de wet. Op al deze punten heeft het bedrijf zijn werkwijze aangepast. De gegevens worden alleen nog onderzocht en in de dossiers opgenomen als ze relevant zijn voor de functie. Volgens de AP was het niet voldoende dat werknemers en sollicitanten toestemming gaven voor dergelijke screenings. "In een screeningsprocedure kan niet gesproken worden van 'vrije toestemming' zoals de wet eist. Het is voor de betrokkene namelijk moeilijk om 'nee' te zeggen onder druk van het kunnen mislopen van de mogelijke baan of de andere functie", stelt de autoriteit in het onderzoeksrapport. 