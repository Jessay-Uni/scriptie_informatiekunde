Crèchebedrijf schrapt 400 banen

Estro, het grootste kinderopvangbedrijf in Nederland en bekend van onder meer Catalpa en Uk, schrapt 400 van de 3300 banen. Het bedrijf merkt dat steeds minder mensen gebruikmaken van kinderopvang. Het gaat om gedwongen ontslagen van leiders op de crèche en naschoolse opvang. Volgens een woordvoerster van Estro heeft het bedrijf last van een "ongekende teruggang in de markt" nu de overheid de subsidie op de kinderopvang heeft teruggeschroefd en de werkloosheid oploopt. Daarom halen steeds meer ouders hun kind van de crèche. Eind dit jaar is de vraag naar kinderopvang naar verwachting een derde kleiner vergeleken met begin 2012. De ontslagronde volgt op eerdere maatregelen, waarbij 750 banen verdwenen. Toen ging het vooral om oproepkrachten, personeel met tijdelijke contracten en arbeidsplaatsen op kantoren. Eind volgende maand maakt Estro bekend welke medewerkers ontslagen worden. In de loop van september moeten zij weg. Catalpa heeft bijna 600 vestigingen in Nederland.