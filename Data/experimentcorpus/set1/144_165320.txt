Premier Marlin van Sint-Maarten stapt alsnog op

De weggestemde premier Marlin van Sint-Maarten heeft tijdens een persconferentie alsnog zijn ontslag aangekondigd. Hij zegt dat hij vanmiddag (lokale tijd) zijn ontslagbrief zal sturen naar de gouverneur. Hij wordt opgevolgd door vice-premier en minister van Justitie Rafael Boasman. Marlin verloor begin november het vertrouwen van het parlement van Sint-Maarten, maar weigerde tot dusver op te stappen. Marlin kreeg twee moties van wantrouwen aan zijn broek, omdat hij niet akkoord wilde gaan met de voorwaarden die Nederland stelde aan het verlenen van noodhulp na orkaan Irma. Een van die voorwaarden is het instellen van een integriteitskamer die erop let dat het geld goed wordt besteed. Marlin nam op de persconferentie uitgebreid de tijd om zijn opstelling te verdedigen. Hij beschuldigde Den Haag van een politieke samenzwering tegen hem, waarmee al was begonnen voor orkaan Irma het eiland verwoestte. Volgens Marlin gaf Den Haag hem overal de schuld van. "Van de wereldwijde opwarming van de aarde tot het blaffen van een hond." Vandaag gaf de Rijksministerraad de gouverneur van Sint-Maarten een aanwijzing om Marlin te ontslaan. Volgens premier Rutte heeft de Rijksministerraad (het Nederlandse kabinet en de gevolmachtigde ministers van Aruba, CuracÌ§ao en Sint-Maarten) daarmee een "stevige dreun" uitgedeeld aan Sint-Maarten. "Een maatregel als vandaag hebben we nog nooit hoeven toepassen in het Koninkrijk." Marlin zei dat hij opstapte omdat hij niet wil dat de strijd met Nederland nog langer voortduurt. "Ik verlaat de politieke arena met opgeheven hoofd en schaam me voor niets dat ik heb gedaan", zei hij. "Dit is geen afscheid", kondigde hij tot slot aan. "Ik kom terug bij de verkiezingen in februari."