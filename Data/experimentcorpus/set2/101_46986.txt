Tramconducteur R'dam mishandeld

In Rotterdam is vanavond een tramconducteur door drie mannen geslagen en geschopt. De politie zoekt getuigen van de mishandeling. De conducteur had de mannen gevraagd de muziek uit te zetten die zij met hun mobiele telefoons afspeelden. Daarop keerden de drie zich tegen de conducteur. Die liep onder meer een snee op boven zijn oog. De daders zijn uit de tram gevlucht in de richting van het Prinsenplein. De conducteur is in het ziekenhuis behandeld en hij krijgt slachtofferhulp.