Grote belangstelling voor opblaasbare vluchtelingentent met zonnepanelen

Een opblaasbare vluchtelingentent met zonnepanelen van de Universiteit Twente is populair. De lijst van belangstellenden uit binnen- en buitenland voor de tent groeit. Studente Elena Findeisen heeft het onderkomen bedacht en ontworpen. Ze wil daarmee een bijdrage leveren aan de levenskwaliteit van vluchtelingen. Findeisen is op de tent afgestudeerd. "De dunne en flexibele zonnepanelen waren nog niet zo ver ontwikkeld dat ze robuust genoeg waren om in een tent te verwerken. Dat heb ik nu uitgevonden", vertelt Findeisen bij RTV Oost. De zonnepanelen renderen het best in gebieden waar veel zon is zoals het Midden-Oosten, waar ook veel vluchtelingen worden opgevangen. Er kan allerlei apparatuur worden aangesloten of opgeladen. In de toekomst moet het mogelijk zijn om ook medische apparatuur aan te sluiten.