HRW: Griekse politie discrimineert

Door correspondent Conny Keessen in Griekenland De Griekse politie discrimineert en maakt misbruik van haar recht om buitenlanders te controleren. Dat zegt Human Rights Watch. Volgens de mensenrechtenorganisatie worden migranten gearresteerd op basis van hun ras of huidskleur. Zelfs als hun papieren in orde zijn, worden ze urenlang vastgehouden. Vorig jaar augustus startte een massale politie-operatie in een poging om een eind te maken aan illegale migratie. Uit statistieken van de politie blijkt dat in de eerste zeven maanden bijna 85.000 buitenlanders werden aangehouden en overgebracht naar politiebureaus. Slechts 6 procent van deze mensen was illegaal in Griekenland. In plaats van een snelle controle van de papieren, zegt Human Rights Watch, worden migranten onnodig gefouilleerd. Ook worden ze aan langdurige procedures onderworpen, op straat, in politiebussen en op de bureaus. Dit gebeurt ook als hun documenten in orde zijn en er geen enkele verdenking is. Vaak is het optreden van de politie bedreigend. Zo worden aangehouden buitenlanders geregeld beledigd. In sommige gevallen wordt ook fysiek geweld gebruikt. "Het grote probleem is," zegt Eva Cosse, schrijver van het HRW-rapport, "dat politie-agenten geen training hebben gekregen in de toetsing van documenten op straat. Ook bezitten ze de technische middelen niet. Ze zijn niet opgeleid op het gebied van mensenrechten, asiel- en vluchtelingenwetgeving. Dat werkt willekeurig en onrechtvaardig optreden in de hand." Human Rights Watch erkent het recht van de Griekse autoriteiten om illegale immigratie te bestrijden en de veiligheid op straat te verbeteren. Maar de organisatie is zeer bezorgd over de manier waarop dat nu gebeurt, door het massaal oppakken van migranten, aanhoudingen op grond van etnische afkomst en onnodige vrijheidsberoving. HRW roept de Griekse regering op een eind te maken aan deze praktijken, en bij het uitvoeren van maatregelen nationale en internationale wetten te respecteren.