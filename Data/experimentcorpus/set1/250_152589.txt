Rotterdam treedt harder op tegen prostitutie en drugs

Rotterdam heeft vorig jaar bijna vier keer zo vaak opgetreden tegen illegale prostitutie als in 2015. In 59 gevallen maakte de gemeente een einde aan ongeoorloofde praktijken in massagesalons en woningen. Dat meldt burgemeester Aboutaleb vandaag in een jaarverslag over de bestuurlijke maatregelen van 2016. Het jaar daarvoor werden vijftien prostitutiepanden aangepakt. Maar na het verschijnen van de Nota prostitutie en seksbranche Rotterdam 2015 is het aantal ingrepen flink uitgebreid, schrijft RTV Rijnmond. De burgemeester trof vorig jaar sowieso meer maatregelen tegen illegale activiteiten. Hij pakte niet alleen illegale prostitutie aan, maar ook het schenken van alcohol aan minderjarigen en illegaal gokken. Dat laatste leidde tot intrekken van de horecavergunning van panden of (tijdelijke) sluiting. Daarnaast liet hij drugspanden sluiten, vooral in de wijken Charlois en Delfshaven. 