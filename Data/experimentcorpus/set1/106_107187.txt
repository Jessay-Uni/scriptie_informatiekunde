Ex-first lady van Mexico wil president worden

De vrouw van voormalig president Felipe Calderon van Mexico, Margarita Zavala, gaat een gooi doen naar het presidentschap. Ze maakte vandaag bekend dat ze zich kandidaat stelt voor de verkiezingen in 2018. Eerder was ze al lid van het parlement namens de centrumrechtse Nationale Actie Partij (PAN), de partij die werd geleid door haar man. In een video beloofde ze de economie van Mexico te verbeteren en een eind te maken aan de wetteloosheid in het land. Er is grote onvrede over corrupte politici en de matige economische groei in het land onder Calderons opvolger, Enrique PenÌƒa Nieto van centrumpartij PRI. De 47-jarige Zavala was zeer populair als first lady tijdens de regering van haar man, die president was van 2006 tot 2012. Hij verloor toen de verkiezingen omdat de Mexicanen het geweld zat waren dat kwam kijken bij de bloedige strijd tegen de kartels. Zavala zei in haar video boven de partijen te staan. "Ik wil, hand in hand met het volk, een campagne voeren die openstaat voor alle politieke gezindten. Voor aanhangers van PAN, andere politieke partijen en kiezers die niet meer geloven in de politiek". Of Zavala de kandidaat voor PAN wordt, is nog maar de vraag. De partij weigerde haar een plek te geven tijdens de verkiezingen van vorige week. In haar video sprak Zavala zich niet uit over de vraag of ze een gooi wil doen naar het leiderschap van de partij, of dat ze mee wil doen als onafhankelijke kandidaat. 