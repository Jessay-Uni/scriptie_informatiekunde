226 miljoen kopjes koffie van China naar Rotterdam

In de Rotterdamse haven komt vandaag de eerste goederentrein uit China aan. De trein moet het begin zijn van een nieuwe handelsroute tussen de Nederlandse haven en China. De trein heeft achttien dagen over de reis gedaan. Er staan tachtig containers op, die vol zitten met koffie. "Heel grof uitgerekend is deze lading goed voor minimaal 226 miljoen kopjes koffie", zegt Pieter Förrer van het Rail Service Center Rotterdam. Hij is verantwoordelijk voor de overslag van treinen naar de weg. "Dit biedt veel nieuwe kansen voor de Rotterdamse haven", zegt Förrer. Het vervoer via een trein is duurder dan via een containerschip, maar wel een stuk sneller. "Door nieuwe milieuregels doe je er over het water een dag of dertig over, terwijl je er met de trein dus binnen achttien dagen bent." Luchtvracht blijft de snelste optie, maar ook de duurste. 	De Rotterdamse haven investeert al langer in het verbeteren van het spoornetwerk. De 'Nieuwe Zijderoute' vanuit China is van groot belang voor de positie van Rotterdam als Europees logistiek knooppunt. "Dat Rotterdam nu ook verbonden is per spoor met China toont aan dat de Chinezen hier een markt zien. Waarschijnlijk ook omdat Rotterdam weer een goede verbinding heeft met Groot-Brittannië", weet havengeograaf Bart Kuipers. Bovendien moet de Rotterdamse haven zo beter concurreren met andere grote havens als Hamburg en Antwerpen. Die vervoeren al zo'n twee jaar goederen per spoor naar en van China. "De grootste speler in Europa is DB Schenker", zegt Kuipers. "Die vervoerde vorig jaar bijna 30.000 containers over het spoor tussen Duitsland en China." Dat is twee keer zo veel als een jaar eerder, en de handel met China wordt dit jaar uitgebreid. Toch kampen ze in Duitsland met een probleem, want lang niet altijd vinden ze voldoende lading om terug te sturen naar China. Kuipers: "Daar ligt de kans voor Rotterdam, want ons land heeft een enorme agrarische sector. Door koelsystemen wordt het mogelijk om landbouwproducten terug te sturen naar China."