Staking bij distributiecentra AH

Bij drie distributiecentra van Albert Heijn heeft het personeel het werk neergelegd om de eisen van de vakbonden in de cao-onderhandelingen kracht bij te zetten. De actie begon al om 5 uur vanochtend in Zwolle. Twee uur later gingen ook de werknemers in de Zaandam en Tilburg in staking. Vanmiddag ging een aantal personeelsleden vanuit Zwolle en Tilburg naar Zaandam om te demonstreren bij het hoofdkantoor van Albert Heijn. Binnen onderhandelen directie en vakbonden over de cao. Als de onderhandelaars er voor vanavond 20.00 uur niet uitkomen, volgt er een 24-uursstaking, zeggen de bonden. Het personeel is boos, omdat het supermarktbedrijf in zijn distributiecentra steeds meer gebruik maakt van oproepkrachten en minder van vaste krachten. Ook verschillen werkgever en werknemers van mening over de loonsverhoging. Ook de afgelopen dagen werd in enkele distributiecentra gestaakt. Vakbond FNV Bondgenoten zegt er niet op uit te zijn om lege winkels te krijgen. "We willen een fatsoenlijke cao, het is niet onze bedoeling de klanten te raken", zegt kaderlid Theo Appelman. Toch kan hij lege schappen niet helemaal uitsluiten. Ook personeel van postbedrijf TNT voert vandaag actie.