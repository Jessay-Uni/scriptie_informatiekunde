Boete voor Franse hoerenlopers

In Frankrijk heeft de Nationale Assemblee ingestemd met strafbaarstelling van prostitueebezoek. Wie betaalt voor seks, krijgt een boete van 1500 euro. Bij herhaling kan de boete oplopen tot 3750 euro. De boete is onderdeel van een omstreden pakket maatregelen dat bedoeld is om vrouwen te beschermen tegen mensenhandel en uitbuiting. Afgelopen nacht is alleen over de boete gestemd; de andere maatregelen komen later pas in stemming. Het idee is dat hoerenlopers worden gestraft en dat de vrouwen juist uit de illegaliteit worden gehaald. Zo moet het verbod op tippelen verdwijnen. Vrouwen die de prostitutie willen verlaten, krijgen hulp en zonodig zelfs een verblijfsvergunning. De aanpak wordt geprezen door feministen, maar leidt ook tot protest, onder meer van vrouwen die vrijwillig voor de prostitutie hebben gekozen. Buiten het parlementsgebouw hielden prosituees een spandoek omhoog met de tekst: "Jullie slapen met ons, maar stemmen tegen ons." Tegenstanders vrezen dat de prostitutie nog meer dan nu ondergronds zal gebeuren, omdat klanten bang zijn tegen de lamp te lopen. Sommige vrouwen klagen dat ze nu al veel klanten zijn verloren. Frankrijk telt naar schatting 20.000 tot 40.000 prostituees. Volgens de Franse regering komt 80 tot 90 procent van hen uit het buitenland, vooral uit landen als Bulgarije, RoemenieÌˆ, Nigeria, Kameroen en China. Ze zijn meestal het slachtoffer van mensenhandel. De Franse regering wil met haar aanpak het voorbeeld van Zweden volgen, waar prostitueebezoek al strafbaar is. Daardoor is de straatprostitutie in tien jaar tijd met ongeveer de helft afgenomen.