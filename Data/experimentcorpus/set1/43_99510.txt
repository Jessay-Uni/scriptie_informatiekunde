Brand onder controle in pindafabriek Giessen

In de Noord-Brabantse plaats Giessen heeft een grote brand gewoed in een pindafabriek. De brand ontstond vanochtend vroeg en breidde zich snel uit. Twee werknemers hebben rook ingeademd en zijn door ambulancepersoneel behandeld. Het omliggende industrieterrein werd ontruimd. De brand ontstond in een oven van Graaf Food Ingredients en het vuur verspreidde zich via leidingen in het gebouw. De brandweer zette onder meer hoogwerkers in om de brand te blussen. Even voor 08.00 uur gaf de brandweer het sein brand meester. Over de schade aan het pand is nog niets te zeggen. De combinatie van pinda's en olie is zeer brandbaar, zegt de brandweer Midden- en West-Brabant.