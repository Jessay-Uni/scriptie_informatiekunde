Ahold ziet winst dalen

Ahold heeft de winst in het eerste kwartaal zien dalen en de omzet met moeite zien groeien. Het supermarktconcern heeft naar eigen zeggen behoorlijk wat last gehad van moeilijke marktomstandigheden en van de dagen waarop Pasen viel. Met de paasdagen werd veel verkocht, maar de datum van de feestdagen pakte ongunstig uit voor de kwartaalresultaten, zegt Ahold. Bij het bedrijf loopt het eerste kwartaal van 2 januari tot en met 22 april. In de week na Pasen wordt meestal veel minder verkocht. Vorig jaar viel die week in het tweede kwartaal, dit jaar precies binnen het eerste kwartaal en dat drukte de resultaten behoorlijk. De nettowinst kwam uit op 282 miljoen euro en dat is drie procent lager dan in dezelfde periode een jaar geleden. De omzetgroei bedroeg 1,9 procent en kwam uit op 9,7 miljard euro. Ahold-topman Dick Boer zegt dat 2012 opnieuw een lastig jaar zal zijn voor de levensmiddelensector, door veel concurrentie en lage consumentenbestedingen. De consumentenuitgaven "staan vooral in Europa onder druk door de economische onzekerheid". De omzetontwikkeling in het tweede kwartaal lijkt "vooralsnog bemoedigend".