Canadese predikant krijgt levenslang in Noord-Korea

Een Canadese predikant is in Noord-Korea veroordeeld tot levenslang. De man, Hyeon Soo Lim, heeft zich volgens de rechter met zijn "religieuze activiteiten" schuldig gemaakt aan misdaden tegen de staat, bericht het Chinese persagentschap Xinhua. Lim heeft volgens de Noord-Koreaanse rechter propaganda gefabriceerd die deel uitmaakt van een Amerikaans-Zuid-Koreaans complot tegen Noord-Korea. Volgens de rechter heeft Lim ook bekend dat hij Noord-Koreanen probeerde over te halen om te vluchten. Lim zit sinds begin dit jaar vast in het stalinistische land. Hij is hoofd van een presbyteriaanse kerk in Toronto en reisde geregeld naar Noord-Korea. Volgens zijn familie ondersteunt hij in het land een opvangcentrum voor weeskinderen en een verpleeghuis. Lim zou de afgelopen twintig jaar al meer dan honderd keer naar Noord-Korea zijn gereisd. Er is niets politiek aan die bezoeken, benadrukt zijn familie. Vorig jaar kwam in Noord-Korea een Amerikaan van Zuid-Koreaanse komaf vrij. Hij was veroordeeld tot 15 jaar dwangarbeid, maar kwam al na twee jaar vrij. 