'UMC betaalt 3,5 ton smartengeld na medische misser'

Het UMC Utrecht betaalt ruim 350.000 euro schadevergoeding aan een slachtoffer van een medische fout, meldt NRC. Het zou gaan om het hoogste bedrag aan smartengeld dat ooit in Nederland is uitgekeerd in een letselschadezaak. Een vrouw werd in 2011 getest op baarmoederhalskanker zonder dat ze dat wist. Er werden kwaadaardige cellen gevonden, maar door een fout belandde de uitslag ongelezen in haar dossier. Pas twee jaar later stuitte een wetenschapper er bij toeval op. De patieÌˆnt werd vervolgens behandeld, maar bleek ongeneeslijk ziek. Naar verwachting heeft de vrouw, die nu 55 jaar is, nog minder dan een jaar te leven. Pas in juni van dit jaar lichtte het UMC de Inspectie voor de Gezondheidszorg in over de fout. Dat is te laat, zegt de inspectie in NRC. "Een melding in 2013 was op zijn plaats geweest." In een schriftelijke reactie geeft het ziekenhuis toe dat het heeft gefaald. Bestuursvoorzitter Schneider noemt het "onverdedigbaar dat alles zo lang heeft geduurd". Het ziekenhuis biedt zijn excuses aan. Onlangs kwam het UMC Utrecht in opspraak door twee incidenten die ook werden verzwegen voor de IGZ. Toen ging het om twee dodelijke fouten tijdens operaties op de kno-afdeling. De Inspectie voor de Gezondheidszorg meldt dat het ziekenhuis inzake het incident met de baarmoederhalskanker juist gehandeld heeft toen bleek wat er was misgegaan en zegt verder dat het ziekenhuis goede maatregelen heeft getroffen om herhaling te voorkomen.