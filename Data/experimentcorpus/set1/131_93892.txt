Overstromingsgevaar na noodweer New York

De staat New York maakt zich na de zware sneeuwval van de afgelopen dagen op voor mogelijke overstromingen. Door de stijgende temperaturen en verwachte regen vrezen de autoriteiten dat gebouwen zullen instorten. De temperatuur loopt vandaag waarschijnlijk op tot 10 graden Celsius. Morgen kan het zelfs 15 graden worden. Volgens de gouverneur van New York, Andrew Cuomo, zijn er hulpgoederen naar het westen van de Amerikaanse staat gebracht, waaronder zandzakken, dekens en pompen. Ook liggen er boten klaar om ingezet te worden om mensen eventueel te evacueren. "Als de temperatuur zo snel oploopt als verwacht, bestaat de kans op overstromingen en instortingen", zegt Cuomo. "Maar we hebben geen kristallen bol. We kunnen niet exact voorspellen of er overstromingen komen of dat er gebouwen instorten, maar we gaan van beide uit." De sneeuwval heeft het openbare leven in grote delen van de staat New York platgelegd. Op sommige plekken viel in korte tijd meer dan twee meter sneeuw, waardoor veel mensen vast kwamen te zitten in hun huizen. Vooral de stad Buffalo is zwaar getroffen. Tot dusver hebben de lokale autoriteiten meer dan dertig meldingen binnengekregen van ingestorte daken. Zeker dertien mensen zijn om het leven gekomen.