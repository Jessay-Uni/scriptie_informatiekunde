Webwinkels eisen actie cybercrime

Winkeliers op internet willen dat de overheid actie onderneemt tegen cybercrime. Volgens directeur Wijnand Jongen van brancheorganisatie Thuiswinkel.org geeft het ministerie van Justitie en Veiligheid te weinig prioriteit aan de cybercrimebestrijding. In het Financieele Dagblad doet Jongen een oproep aan het ministerie om het betalingsverkeer op internet beter te beveiligen tegen aanvallen van hackers en criminelen. Vorige week was online betalen bij een aantal banken onmogelijk als gevolg van een cyberaanval. In de krant laat minister Opstelten van Veiligheid weten dat de bestrijding van cybercrime ook prioriteit heeft, maar volgens Jongen is daar nog te weinig van te merken. Hij dringt erop aan dat "de daad nu bij het woord wordt gevoegd". Gisteren had MKB-voorzitter Biesheuvel ook kritiek op de storingen bij de banken. Hij noemde het onacceptabel dat in een maatschappij waar wordt ingezet op innovatie en digitalisering, ondernemers zich druk moeten maken over bankstoringen.