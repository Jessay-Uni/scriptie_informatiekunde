Doodsoorzaak arrestant Amersfoort nog onduidelijk

De man die afgelopen weekend na zijn aanhouding in Amersfoort overleed, is in ieder geval niet gestorven aan de gevolgen van lichamelijk letsel. Dat zegt een woordvoerder van het Openbaar Ministerie tegen Omroep Gelderland. Wat dan wel de oorzaak is van zijn dood, moet later duidelijk worden. Volgens een woordvoerder van het OM geeft het voorlopig rapport van het Nederlands Forensisch Instituut geen uitsluitsel. Het wachten is nu op het toxicologisch rapport. Dat wordt later deze week verwacht. De man uit Nijkerk werd zondagnacht aangehouden omdat hij opviel door zijn rijgedrag. Wat hij precies deed, is niet bekend. Hij werd naar het cellencomplex van de politie in Houten gebracht. Kort erna werd hij onwel en naar het ziekenhuis gebracht, waar hij overleed. De familie van de man vermoedt dat de politie buitensporig geweld gebruikte bij zijn arrestatie. Volgens ooggetuigen heeft de man zich hevig verzet bij zijn aanhouding. RTV Utrecht schrijft dat er vrijdag een stille tocht in Amersfoort wordt gehouden voor de man. De tocht begint om 18.00 uur en voert van het politiebureau en naar de Langestraat, waar de man werd gearresteerd.