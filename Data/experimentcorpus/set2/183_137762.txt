Rechtszaak tegen 'xtc-baron pur sang' en zijn bende van start

Dertien verdachten staan voor de rechter in Zutphen op verdenking van betrokkenheid bij het produceren en verwerken van grote hoeveelheden MDMA. Een van de verdachten is Herman du Bois, die zeven jaar ten onrechte vastzat voor de moord op Christel Ambrosius - de zogenoemde Puttense moordzaak. Omroep Gelderland zet in een tijdlijn de gebeurtenissen op een rijtje. De politie ontdekte eind 2013 via een spoor in BelgieÌˆ een MDMA-labaratorium in Borculo. Vanaf daar werden meer opslagplekken en productieplaatsen gevonden en tientallen kilo's MDMA in beslag genomen. MDMA is een grondstof voor xtc. Van de hoeveelheden die werden aangetroffen kunnen honderdduizenden pillen worden gemaakt. De hoofdverdachte, een 42-jarige man uit Zwaag, staat maandag en dinsdag voor de rechter. Hij wordt gezien als de bendeleider en heeft al meerdere veroordelingen voor drugsdelicten. Zo smokkelde hij 6,5 miljoen xtc-pillen naar de Verenigde Staten. De man wordt omschreven als een 'xtc-baron pur sang'. Herman du Bois verschijnt eind deze week voor de rechtbank. Hij zou chemische stoffen vervoerd hebben voor de drugsproducenten. Zelf ontkent hij de criminele activiteiten: hij zou alleen materialen hebben vervoerd omdat hij na zijn gevangenschap geen baan kon vinden. 