Voorzitter inlichtingencommissie VS weg bij Rusland-onderzoek

De voorzitter van de inlichtingencommissie van het Amerikaanse Huis van Afgevaardigden heeft zich tijdelijk teruggetrokken uit het onderzoek naar Russische inmenging in de Amerikaanse presidentsverkiezingen. De Republikein Devin Nunes lag al langer zwaar onder vuur. Democratische politici vinden dat de banden van Nunes met het Witte Huis te nauw zijn. Ze zeggen dat hij geen onafhankelijk onderzoek kan uitvoeren. Nunes zat in het overgangsteam van president Trump, dat in de periode na de verkiezingszege de voorbereidingen trof voor het presidentschap. De Democraten beschuldigen Nunes ervan dat hij vertrouwelijke informatie heeft gedeeld met iemand in het Witte Huis, zonder dat hij de Democraten in de commissie daarvan op de hoogte heeft gebracht. "Er klopt niets van de beschuldigingen tegen mij", zegt Nunes nu. Ze zijn volgens hem politiek gemotiveerd. Hij wil een gesprek met het ethische bureau van het Congres om de leugens de wereld uit te krijgen. De belangrijkste Democraat in de inlichtingencommissie is blij met het besluit van Nunes om terug te treden. Nu kan het onderzoek naar de Russische bemoeienis met een schone lei beginnen, zegt Adam Schiff. Volgens Schiff wordt het onderzoeksmateriaal dat alleen Nunes heeft ingezien, nu voor alle commissieleden beschikbaar.