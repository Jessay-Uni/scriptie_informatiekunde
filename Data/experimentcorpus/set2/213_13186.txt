Verscherpte controle op snelheid

De politie gaat vanaf morgen extra controleren op snelwegen waar vanwege de gladheid maar vijftig kilometer per uur mag worden gereden. De verkeerspolitie verdubbelt het aantal controleteams naar ongeveer veertig. Sinds gisteren wordt de maximum snelheid verlaagd op stukken weg die spekglad zijn, maar lang niet iedereen houdt zich eraan. Volgens Rijkwaterstaat lappen vooral vrachtwagenchauffeurs de maximumsnelheid massaal aan hun laars. Het onverantwoorde rijgedrag leidde gisteren tot tientallen ongelukken en extra files. In de avondspits lijken zich geen grote problemen te hebben voorgedaan. De ANWB waarschuwt wel voor gladheid.