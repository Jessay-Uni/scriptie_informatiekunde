Minder namaakartikelen onderschept in Nederland

Het aantal in beslag genomen nep-merkartikelen is in Nederland vorig jaar fors gedaald. In 2015 onderschepte de douane ruim vijf miljoen producten. Vorig jaar waren dat er maar 2,2 miljoen. Het is niet duidelijk of de daling wordt veroorzaakt doordat er minder namaakartikelen naar Nederland komen, of doordat de douane er minder heeft kunnen vinden. Volgens een douanier was vorig jaar gewoon een piekjaar en past dit jaar beter in de trend. In de hele Europese Unie was er wel een stijging te zien in het aantal in beslag genomen goederen, blijkt uit cijfers van de Europese Unie. Vorig jaar ging het om ruim 41 miljoen producten, met een totale verkoopwaarde van 672 miljoen euro. Het ging vooral om sigaretten, speelgoed, voedsel en kleding. Het overgrote deel van de namaakproducten kwam uit China. Speelgoed en voedsel werden vooral in beslag genomen omdat er illegale plaatjes op de verpakking stonden. Op zulke plaatjes, bijvoorbeeld uit een film, berust auteursrecht. Daarom werden die spullen vernietigd. De meeste spullen werden onderschept in Litouwen (4,9 miljoen), Tsjechië (4,6 miljoen) en België (4,3 miljoen).