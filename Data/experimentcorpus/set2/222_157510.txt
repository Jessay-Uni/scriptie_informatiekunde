Tonijngigant belooft visvriendelijker te worden

Het moederbedrijf achter tonijnmerk John West, Thai Union, belooft overbevissing en slavernij op de tonijnschepen tegen te gaan. Het bedrijf heeft afspraken gemaakt met Greenpeace, dat al jaren probeert om het bedrijf zover te krijgen om het roer om te gooien. Zo gaat Thai Union de komende jaren minder lokvlotten inzetten om vis te vangen. Dat zijn drijvende objecten op zee waarin ook andere vis komt vast te zitten, zoals schildpadden en haaien. In 2020 moet het gebruik van die lokvlotten met de helft zijn verminderd. Daarnaast worden de omstandigheden voor het personeel op vissersschepen verbeterd. Volgens Greenpeace is er nu weinig controle en worden werknemers gedwongen lang aan boord te blijven onder extreem slechte omstandigheden. Thai Union belooft controleurs in te zetten op de vissersschepen die het bedrijf inhuurt. "Als consument ga je hiervan merken dat het aanbod duurzaam gevangen tonijn de komende jaren groter wordt", zegt Tom Grijsen, programmaleider oceanen bij Greenpeace. "Een deel van de John West-producten hebben een duurzaamheidskeurmerk van MSC, maar nog lang niet alle tonijn. En je kunt straks tonijn kopen die niet met behulp van slavernij is gevangen." Het is niet de eerste keer dat de fabrikant van John West verbeteringen belooft. In 2011 werden er ook al afspraken gemaakt met Greenpeace, maar die zijn niet nageleefd. "We verwachten er nu veel meer van", zegt Grijsen. "Verschillende organisaties gaan toezien of Thai Union zich aan de afspraken houdt. En eind 2018 wordt er een onafhankelijke partij ingehuurd om een tussenstand op te maken." Volgens Greenpeace valt er ook bij andere tonijnproducten nog genoeg te verbeteren. "We hebben nu deze afspraak met een hele belangrijke partij. We hopen dat andere bedrijven gaan volgen."