Regeringsleger SyrieÌˆ claimt winst in slag om Aleppo

Het Syrische leger zegt dat het een belangrijke overwinning heeft geboekt in de slag om Aleppo. De troepen van president Assad zouden de wijk '1070 Appartementen' in het zuidwesten van de stad in handen hebben gekregen. De wijk grenst aan de corridor die het leger gebruikt om de wijken te bevoorraden die in regeringshanden zijn. De buurt was sinds afgelopen zomer in handen van de rebellen. Het leger heeft herhaaldelijk geprobeerd ze daar te verdrijven. Het onafhankelijke Syrische Observatorium voor de Mensenrechten bevestigt dat de wijk "na zware gevechten met gematigde rebellen en islamistische facties" onder controle van het leger is gekomen. Twee rebellengroepen zeggen dat de strijd nog niet voorbij is. Posities die gisteren verloren waren gegaan, zouden vandaag zijn heroverd. West-Aleppo is grotendeels in handen van het Syrische leger en zijn bondgenoten, waaronder de Hezbollah-militie uit Libanon. Oost-Aleppo wordt gecontroleerd door gematigde rebellen en radicale islamitische groepen. Eind vorige maand begonnen zij een offensief, dat na een paar dagen vastliep.