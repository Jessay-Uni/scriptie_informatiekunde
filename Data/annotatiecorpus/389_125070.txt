Nederlandse trucks passeerden vorig jaar 7,4 miljoen keer de grens

Als binnen het Schengengebied weer grenscontroles worden ingevoerd zullen Nederlandse vervoerders daar bovengemiddeld veel last van hebben. Na Polen zijn Nederlandse vervoerders namelijk koploper in grensoverschrijdend vrachtvervoer, blijkt uit cijfers van het CBS. Nederlandse vrachtwagens zijn goed voor ruim 13 procent van al het Europees vervoer dat een grens over gaat, Poolse vrachtwagens nemen bijna 18 procent voor hun rekening. In totaal reden Nederlandse vrachtwagens vorig jaar 7,4 miljoen keer op het buitenland. Ruim 80 procent van de internationale ritten vanuit Nederland gaat naar buurlanden Duitsland en België. Daarna volgen Frankrijk en Groot-Brittannië. Nu al hebben sommige transporteurs last van vertragingen door extra grenscontroles vanwege de vluchtelingensituatie. Brancheorganisaties TLN en EVO pleiten voor maatregelen zodat vrachtwagens bij grenzen kunnen doorrijden. Ze hebben later deze maand een gesprek met de overheid hierover. 