Franse presidentskandidaat Fillon kondigt verklaring aan

De Franse conservatieve presidentskandidaat François Fillon heeft de top van zijn partij bijeengeroepen en een verklaring aangekondigd voor 12.00 uur vanmiddag. Onbekend is wat Fillon gaat zeggen. In de Franse pers wordt gespeculeerd dat Fillon zijn campagne opgeeft. Oud-premier Juppé, die door Fillon werd verslagen in de strijd om de kandidatuur bij Les Républicains, is aanwezig bij de verklaring die Fillon aflegt. De aankondiging van de persverklaring komt na een bericht dat Fillons vrouw opnieuw is verhoord in de fraudezaak waarin zij en haar man zijn verwikkeld. Justitie sprak later tegen dat Pénélope Fillon is verhoord. Volgens de krant Le Figaro zat zij vanochtend gewoon thuis. Fillon wordt ervan beschuldigd dat hij zijn vrouw ruim heeft betaald als parlementair medewerker, terwijl ze dat werk nooit zou hebben verricht. Ook Fillon zelf zou een oproep hebben gekregen om zich bij een onderzoeksrechter te melden. Hij heeft steeds tegengesproken dat hij een fout heeft gemaakt. Oud-premier Fillon is de kandidaat van de conservatieve partij voor de presidentsverkiezingen, die op 23 april en 7 mei worden gehouden. Vanochtend zegde hij een bezoek aan een landbouwbeurs in Parijs af, een opvallende stap omdat het voor iedere Franse presidentskandidaat belangrijk is de landbouwsector achter zich te hebben. De afzegging voedt de vermoedens dat Fillon zich zal terugtrekken.