Warm welkom voor bemanning van gekaapt vliegtuig in Egypte

Een groot applaus: daar kon de bemanning van het vliegtuig dat gisteren werd gekaapt bij hun terugkeer in Egypte op rekenen. De Airbus 320 landde vannacht op de luchthaven van Caïro. De crew kreeg een enthousiast ontvangst van familieleden en collega's. Gezagvoerder Omar Al-Gamal stak zijn opluchting niet onder stoelen of banken. "Godzijdank is iedereen ongedeerd. De kaper is opgepakt en alles is voorbij." Het toestel van EgyptAir was gisterochtend op een binnenlandse vlucht onderweg van Alexandrië naar Caïro toen een Egyptische man de piloot dwong om te landen op de luchthaven van Larnaca op Cyprus. Toen het toestel daar aan de grond stond, konden alle ruim zestig passagiers en vijftien bemanningsleden na enige tijd naar buiten en werd de gijzelnemer, de 59-jarige Seif Eddin Mustafa, rustig opgepakt. De bomgordel die hij droeg bleek nep. Volgens de autoriteiten op Cyprus had de kaper geen terroristische bedoelingen, maar wilde hij in contact te komen met zijn ex-vrouw die in Larnaca woont. Onder de passagiers aan boord waren ook zes Nederlanders. "Je kon met hem praten. Hij was heel rustig", zegt een van hen. "Hij zei dat er niks zou gebeuren. Daarna liet hij ons gaan." Een Britse gegijzelde voelde zich blijkbaar zo op zijn gemak, dat hij op de foto ging met de kaper.