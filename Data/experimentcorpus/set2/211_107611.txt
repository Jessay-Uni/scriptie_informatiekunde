Honden in China: van vlees naar vriend

 	Door correspondent Marieke de Vries In China is een traditie van honderden jaren aan het uitsterven: steeds minder Chinezen eten hondenvlees. Met de toenemende welvaart groeit ook de middenklasse en die laat een hond liever uit dan dat ze het dier in stukjes op een bord ziet liggen. Maar in het zuidelijk stadje Yulin is het eten van hondenvlees nog steeds normaal. In Yulin wordt rond de zonnewende op 21 juni altijd het Yulin Festival gehouden, dat door critici is omgedoopt tot Hondenvlees Festival. Op het Yulin Festival wordt hondenvlees gegeten. Voor het feest worden tienduizenden honden geslacht. Ook katten worden er verorberd. Ieder jaar komen er meer activisten naar het stadje om te protesteren. Ook de overheid neemt steeds meer maatregelen. Zo mogen slagers niet meer in het openbaar op de markt de honden slachten en is de restaurants afgeraden met uithangborden te adverteren voor hondenvlees. Maar voor wie honden als trouwe viervoeters ziet, blijft het straatbeeld in Yulin verontrustend. In kraampjes hangen dode honden en bij slagers binnen is te zien hoe de haren van de dieren worden afgeschroeid en het vlees van de karkassen afgesneden wordt. Er liggen tientallen kadavers. Maar toch is de hondenvleesmarkt ook in Yulin steeds minder zichtbaar. Op de gevel van het populairste hondenrestaurant staat niet meer 'Yulins Nummer 1 Honden Gril', maar alleen nog 'Yulin's nummer 1'. Ook mag hondenvlees niet meer op terrassen buiten worden geserveerd, maar binnen is het nog afgeladen vol. Journalisten en andere buitenstaanders zijn niet welkom. Want ook foto's van mensen die hondenvlees eten zijn geen reclame meer. De protesterende dierenactivisten komen meestal vanuit het buitenland en ook via social media wordt campagne gevoerd. Sinds mei zijn onder de hashtag #StopYulin2015 al meer dan een kwart miljoen tweets verstuurd. Via change.org petition zijn meer dan 200.000 handtekeningen binnengekomen om het festival af te schaffen. Ook de Chinezen zelf komen steeds meer tegen het eten van hondenvlees in opstand. Honderden dierenactivisten gaan naar Yulin. Zoals Xi Jin met zijn hondenbevrijdingsfront. Hij is met vele vrijwilligers vanuit zijn woonplaats Xi'an naar Yulin gekomen om illegale praktijken onder de aandacht van de lokale overheid te brengen. "Op andere plekken werd het Hondenvlees Festival ook georganiseerd, maar daar heeft de lokale overheid het inmiddels verboden. In Yulin zegt de overheid alleen dat zij het niet organiseren. Maar ze doen er ook niets tegen. Dus het ligt vooral aan de overheid dat het niet stopt." Op de hondenmarkt, waar duizenden honden per dag over de toonbanken van de marktkraampjes gaan, begrijpen maar weinig mensen de weerstand. Het is traditie, zeggen ze. "We eten van jongs af aan al hond, net zoals we kip, varken of rund eten", zegt een vrouwelijke hondenslager, "Bovendien is hondenvlees bijzonder, want je krijgt er extra kracht van. Hondenvlees verkoelt je lichaam van binnen in de zomer, dus het is gezond." "Natuurlijk is het traditie en cultuur, maar je hebt goede tradities en verkeerde tradities", zegt activist Xi Jin. "En van verkeerde tradities kun je afscheid nemen. Vroeger werden de voeten van Chinese vrouwen afgebonden, dat doen we toch ook niet meer? De marteling van honden moet ook afgelopen zijn."