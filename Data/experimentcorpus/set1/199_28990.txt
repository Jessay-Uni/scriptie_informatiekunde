Arnhems raadslid uitgejouwd bij terugkeer

In Arnhem is bij de terugkeer van het raadslid Martin van Meurs de publieke tribune in de raadszaal ontruimd. Van Meurs zat negen maanden cel uit voor het bezit en verspreiden van kinderporno. Van Meurs, die bij een lokale partij zat maar nu alleen verder gaat, werd door het publiek uitgejouwd. Onder meer de leus 'Meurs we slaan je beurs' klonk. Daarop liet burgemeester Krikke de tribune ontruimen. Na een toespraak ging Van Meurs onder politiebegeleiding weg. Inwoners van Arnhem zien er niets in dat Van Meurs ondanks zijn veroordeling kan terugkeren in de raad. Voor zijn tijd in de gevangenis was hij meer dan twintig jaar actief in de Arnhemse politiek. Ook verschillende raadsleden reageerden niet enthousiast toen Van Meurs de raadszaal betrad. Een kleine lokale fractie verliet demonstratief de zaal en een PvdA-raadslid draaide Van Meurs de rug toe. "Wij vinden dat hij zijn politieke geloofwaardigheid heeft verloren", zei de fractievoorzitter van de PvdA in Arnhem, Martien Louwers. "Je hebt als gemeenteraadslid een voorbeeldfunctie en ik denk dat hij zijn functie niet gewoon kan uitoefenen." De PvdA heeft Kamervragen gesteld over Van Meurs. De partij wil dat het in de toekomst onmogelijk wordt dat mensen als Van Meurs in de politiek kunnen terugkeren. "Het geldt natuurlijk niet voor iedere jeugdzonde die iemand heeft gedaan", erkende ze, "maar bij een zedendelict mag dat best wat zwaarder meewegen." De 60-jarige Van Meurs, die bij de Gemeenteraadsverkiezingen in 2010 is gekozen voor de partij Pro Arnhem, zegt dat hij in de raad wil blijven omdat hij de inkomsten uit het raadswerk niet kan missen. "Ik heb uiteindelijk besloten om te kiezen voor datgene dat onze eigen samenleving aanbiedt, namelijk een tweede kans", zei hij maandagavond. Van Meurs maakt zijn termijn af als eenmansfractie. Pro Arnhem heeft hem uit de fractie gezet.