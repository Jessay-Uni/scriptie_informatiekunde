Clinton bouwt voorsprong op Sanders verder uit

Hillary Clinton heeft zoals verwacht de Democratische voorverkiezingen in Florida gewonnen. Ook in North Carolina en Ohio kreeg ze meer stemmen dan haar rivaal Bernie Sanders. "Dit is een nieuwe Super Tuesday voor onze campagne", sprak Clinton in een toespraak voor haar aanhangers in West Palm Beach in Florida. "We komen dichter bij het veiligstellen van de Democratische nominatie voor de presidentsverkiezingen en de winst in november." In Illinois won Clinton nipt van Sanders, met één procentpunt verschil. In Missouri zijn de verschillen tussen de twee too close to call. Clinton had al een ruime voorsprong op Sanders. De laatste zou een aantal grote overwinningen hebben moeten boeken om nog een redelijke kans te maken op de Democratische nominatie. Sanders won een week geleden nog verrassend in Michigan, wat zijn campagneteam hoop gaf op de overwinning in Ohio, een enigszins vergelijkbare staat waar Sanders fel campagne heeft gevoerd. Maar hij kwam er niet verder dan 43 procent van de stemmen. Sanders, die zich verzet tegen Wall Street en opkomt voor laagbetaalden, lijkt nog geenszins aan opgeven te denken. Hij benadrukte in zijn toespraak dat hij met zijn campagne "van ver moest komen" en dat niemand vooraf had voorspeld dat hij Clinton enig tegenwicht kon bieden. "Wij presteren boven alle verwachtingen omdat we iets radicaals doen in de Amerikaanse politiek: we vertellen de waarheid."