Dodental vulkaanuitbarsting Indonesië loopt verder op

Het dodental na de vulkaanuitbarsting op het Indonesische eiland Java is opgelopen tot 34, meldt het nationale rampenbestrijdingsbureau. Afgelopen zaterdag barstte de vulkaan Semeru uit. Volgens het rampenbestrijdingsbureau kwamen de meeste slachtoffers om het leven doordat ze werden geraakt door vulkanisch puin. Daarbij raakten zeker 68 mensen gewond. Velen hebben brandwonden opgelopen en identificatie verloopt daardoor moeizaam. Door de uitbarsting raakten 3700 mensen ontheemd. Reddingswerkers zoeken nog naar zeventien vermisten. Bij de uitbarsting kwam een grote hoeveelheid as vrij. Dit daalde neer in omliggende dorpen, waardoor bijna 2000 mensen moesten worden geëvacueerd. Ze worden tijdelijk opgevangen in moskeeën en overheidsgebouwen, meldt het rampenbureau. Op deze dronebeelden is de schade goed te zien: De Indonesische president Joko Widodo heeft een bezoek gebracht aan het rampgebied. In een verklaring liet hij weten dat een groot aantal huizen, verwoeste wegen en andere voorzieningen zullen worden herbouwd. Ook zei hij dat de ongeveer 2000 huizen in het zwaarst getroffen gebied niet op hun originele plek kunnen worden herbouwd, het gebied is daarvoor te gevaarlijk. Indonesië telt ruim honderd vulkanen. Op de hellingen wonen tienduizenden mensen omdat de grond er vruchtbaar is. De vulkaan Semeru is de hoogste berg op Java, met een hoogte van bijna 3700 meter. Sinds december vorig jaar is de vulkaan meerdere keren uitgebarsten. Indonesië ligt in de 'ring of fire', een gebied in de Grote Oceaan met meer dan 450 vulkanen waar ook regelmatig aardbevingen voorkomen.