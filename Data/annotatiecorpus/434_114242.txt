Duizenden foto's maanmissies online

Meer dan 8400 foto's die Apollo-astronauten hebben gemaakt tijdens hun missie naar de maan zijn sinds enkele dagen online te zien. De foto's worden afgebeeld in hoge resolutie en kunnen gedownload worden. Het Project Apollo Archive is door NASA op fotowebsite Flickr gezet en is ook te zien op Facebook. Veel foto's zijn nooit eerder te zien geweest. De astronauten die tussen 1969 en 1972 naar de maan werden gestuurd, kregen allemaal camera's mee. Hun foto's zijn bewaard gebleven en nu dus online gezet. Van een aantal missies ontbreken de foto's nog op internet, maar die zullen de komende tijd aan het archief worden toegevoegd. De Amerikaan Neil Armstrong was op 21 juli 1969 de eerste die voet op de maan zette. Daarna volgden nog elf personen. 