13 ME'ers besmet na avondklokrellen, 43 agenten in quarantaine

Dertien ME'ers die vorige week ingezet werden bij de avondklokrellen in Oost-Brabant zijn besmet geraakt met het coronavirus, zegt de politie. Door de besmettingen moesten 43 agenten in quarantaine. Van hen zijn er inmiddels 20 getest en negatief bevonden, meldt het Eindhovens Dagblad. De overige agenten worden deze week nog getest, zegt een politiewoordvoerder. Of zij daadwerkelijk tijdens het optreden tegen relschoppers besmet zijn geraakt is volgens de politie niet onderzocht. Leden van de mobiele eenheid dragen op straat een helm, die het risico op besmetting verkleint. Maar op andere momenten hebben ze geen helm op. "ME'ers proberen net als iedere andere agent, zoveel mogelijk de anderhalve meter afstand aan te houden. Maar dat lukt door de aard van het werk niet altijd. Het risico op besmetting is dus groter", aldus de woordvoerder. De politie had het door de avondklokrellen de afgelopen tijd erg druk. Het was moeilijk om de roosters rond te krijgen. "Toch komt door de extra zieken de capaciteit op straat niet in gevaar." De politie zou graag zien dat ME'ers voorrang krijgen bij het vaccineren. "Wij pleiten als politie voor voorrang voor de collega's die vooraan staan en in onverwachte situaties terechtkomen, waarin ze zich niet aan de coronamaatregelen kunnen houden en dus meer risico lopen om ziek te worden", zegt de woordvoerder tegen Omroep Brabant.