Opnieuw daling op Europese beurzen

De daling op de Europese beurzen lijkt ook vandaag door te zetten. Alle belangrijke graadmeters zijn vanochtend in de min geopend. De AEX begon met een verlies van anderhalf procent, en dat verlies liep daarna verder op. Onder beleggers bestaat de vrees voor een recessie. Eerder deze week werd duidelijk dat de Europese economieën in het tweede kwartaal vrijwel tot stilstand zijn gekomen. Het slechte nieuws leidde door de onzekerheid onder beleggers direct tot reacties. Ook de beurzen in Azië verloren. De Japanse Nikkei sloot 2,5 procent lager op de laagste stand sinds maart.