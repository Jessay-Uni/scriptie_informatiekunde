Ziekenhuizen Oost-Aleppo buiten gebruik na zware bombardementen

Alle ziekenhuizen in Oost-Aleppo kunnen door zware luchtaanvallen niet meer worden gebruikt. Dat zeggen de Wereldgezondheidsorganisatie en de gezondheidsdienst van de Syrische stad tegen persbureau Reuters. Oost-Aleppo is de afgelopen dagen getroffen door zware bombardementen en luchtaanvallen. Daardoor zijn ziekenhuizen zwaar beschadigd geraakt. Eerder konden artsen en reddingswerkers de ziekenhuizen weer in bedrijf brengen, maar door een gebrek aan hulpmiddelen en de zwaar beschadigde infrastructuur in de stad is dat onmogelijk geworden. In de belegerde delen van de stad leven zo'n 250.000 mensen. Volgens het Syrisch Observatorium voor Mensenrechten zijn een paar ziekenhuizen nog wel open, maar worden ze amper meer gebruikt. De bevolking zou door de zware beschietingen bang zijn om naar het ziekenhuis te gaan. De VS heeft Rusland, dat mogelijk achter de luchtaanvallen zit, opgeroepen om te stoppen met de "gruwelijke beschietingen op ziekenhuizen en hulpverleners". Rusland zelf zegt dat het alleen in andere delen van SyrieÌˆ bombardeert. Sinds dinsdag worden weer zware aanvallen op Oost-Aleppo uitgevoerd. Het Syrische leger heeft volgens de staatstelevisie aanvallen uitgevoerd op plaatsen waar "terroristen" zouden zijn en opslagplaatsen. Door de aanvallen zijn volgens het Observatorium voor de Mensenrechten zeker 27 mensen om het leven gekomen. Inwoners van Oost-Aleppo werden maandag via een sms al gewaarschuwd door het Syrische regime. De inwoners moesten de stad toen "binnen 24 uur" verlaten.