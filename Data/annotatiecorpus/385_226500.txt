Drie verdachten ongeluk kabelbaan Italië vrijgelaten, een van hen onder huisarrest

De drie mannen die eerder deze week werden aangehouden vanwege het ongeluk met een kabelbaan in Noord-Italië, waarbij veertien mensen om het leven kwamen, zijn vrijgelaten uit de gevangenis. Dat melden Italiaanse media. Twee van hen, leidinggevenden van het bedrijf dat de kabelbaan exploiteert, zijn op vrije voeten gesteld. De eigenaar van het bedrijf staat onder huisarrest. Volgens de onderzoeksrechter in Verbania is er te weinig bewijs tegen de twee leidinggevenden Luigi Nerini en Enrico Perocchio, ondanks belastende verklaringen van de eigenaar van de Stresa-Alpino-Mottarone-kabelbaan Gabriele Tadini. De verklaringen van Tadini acht de rechter niet geloofwaardig. De drie werden in de nacht van dinsdag op woensdag aangehouden op verdenking van onder meer doodslag en nalatigheid. Justitie houdt hen verantwoordelijk voor de dood van de veertien slachtoffers. Ze zouden een noodrem buiten werking hebben gesteld om vertraging tegen te gaan. Vannacht werd het drietal vrijgelaten. Volgens de rechter is er geen reden om ze langer vast te houden aangezien ze niet kunnen vluchten en er geen risico is dat er met bewijs wordt geknoeid. Zondag stortte een cabine neer bij de berg Mottarone na een kabelbreuk. Daarbij kwamen veertien mensen om het leven, onder wie de ouders, broer en overgrootouders van een 5-jarige jongen uit Israël. Hij is de enige overlevende van het ongeluk. De jongen kwam donderdag weer bij bewustzijn en mag de intensive care verlaten.