Cameron belooft belastingverlaging

Premier David Cameron heeft de Britse kiezers een aanzienlijke belastingverlaging in het vooruitzicht gesteld als ze hem volgend jaar herkiezen. Cameron deed de belofte in zijn slottoespraak op het congres van de Conservatieve Partij in Birmingham. Cameron beloofde dat hij de drempel waarboven het belastingtarief geldt van 40 procent zal optrekken naar 50.000 pond, bijna 65.000 euro. Nu staat de drempel op bijna 42.000 pond. Dertig miljoenen mensen zullen volgens de premier van de maatregelen profiteren. De belastingvrije voet gaat in het plan omhoog van 10.500 naar 12.000 pond. De belastingvoorstellen werden op de conferentie met een ovatie ontvangen. Cameron kondigde ook aan dat hij het bezuinigingsbeleid voortzet, om de belastingmaatregelen te kunnen financieren. De bezuinigingen hebben het Verenigd Koninkrijk na de recessie weer economische voorspoed gebracht, zei Cameron. De 47-jarige Cameron is sinds 2005 partijleider van de Conservatieven. In 2010 werd hij premier, toen de Conservatieven Labour versloegen. De Conservatieven sloten toen een coalitie, voor Britse begrippen uniek, met de liberaal-democraten, omdat ze in het Lagerhuis over te weinig zetels beschikten. 