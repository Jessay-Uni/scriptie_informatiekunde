Regisseur Steven Spielberg aan de slag voor Netflix

De Amerikaanse regisseur Steven Spielberg gaat aan de slag voor Netflix. Zijn productiebedrijf Amblin Partners gaat meerdere films produceren voor de videostreamingdienst. Welk bedrag daarmee gemoeid is, is niet duidelijk. De beroemde filmmaker sprak zich in 2019 nog uit tegen streamingdiensten vanwege hun verdienmodel. Ook vond hij dat films die voor streamingplatforms worden gemaakt en hoofdzakelijk op televisie worden bekeken, niet mochten meedingen naar de Oscars. Spielberg zegt enthousiast te zijn geworden na gesprekken met de directie van Netflix. Volgens hem biedt de overeenkomst een "geweldige kans om nieuwe verhalen te vertellen en het publiek op een andere manier te bereiken." Productiemaatschappij Amblin Partners maakt ook films zonder bemoeienis van Spielberg, zoals de succesnummers Green Book en 1917. Wellicht dat Spielberg ook zelf gaat regisseren voor Netflix. Eerder won hij Oscars met de films Schindler's List, in 1994, en Saving Private Ryan, in 1999. 