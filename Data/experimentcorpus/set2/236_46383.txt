VN-sancties tegen rebellen Congo

De VN-Veiligheidsraad heeft sancties aangekondigd tegen de leiders van de rebellenbeweging M23 in Congo. De sancties moeten niet alleen de leiders zelf treffen, maar ook degenen die hen van buitenaf helpen. Het gaat daarbij met name om hoge functionarissen in buurland Rwanda, dat ervan wordt beschuldigd M23 aan te sturen en van wapens te voorzien. Afgelopen week lekte een vertrouwelijk VN-rapport uit, waarin staat dat Rwanda feitelijk de strijd in Congo leidt. De Rwandese chef-staf en de minister van Defensie zouden bij M23 de touwtjes in handen hebben. De Veiligheidsraad veroordeelt M23 in een verklaring unaniem voor de aanvallen op burgers, VN-blauwhelmen en hulpverleners in Congo. Ook spreekt de raad zijn afschuw uit over de executies, het seksueel geweld en de inzet van kindsoldaten waaraan M23 zich schuldig maakt. De Veiligheidsraad maakt zich grote zorgen over berichten dat M23 nog steeds hulp uit het buitenland krijgt, waarmee het wapenembargo in Congo wordt geschonden. Die hulp moet onmiddellijk stoppen, staat in de verklaring. In juni publiceerde de VN een rapport waarin staat dat Rwanda en Uganda steun geven aan rebellen in Congo. De twee landen hebben die beschuldiging met klem tegengesproken. Onder meer Nederland zag in het VN-rapport aanleiding om een deel van de ontwikkelingshulp aan Rwanda op te schorten. Rwanda zou de rebellen in Congo steunen om op die manier Hutu-leiders te kunnen aanpakken die na de genocide in Rwanda in de jaren 90 naar Congo zijn gevlucht. Ook zou Rwanda azen op de vele mineralen die in het grensgebied worden gewonnen. Afgelopen week werd Rwanda gekozen als tijdelijk lid van de VN-Veiligheidsraad, ondanks protest van Congo en verschillende andere landen. Het lidmaatschap gaat op 1 januari 2013 in en duurt twee jaar.