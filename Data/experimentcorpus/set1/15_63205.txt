Dolfijntje geboren in Dolfinarium

In het Dolfinarium in Harderwijk is gisteravond een tuimelaardolfijntje geboren. Volgens het Dolfinarium is de bevalling zonder problemen verlopen en maken moeder Maaike en haar jong het goed. De geboorte was goed te zien: Maaike beviel vlak voor de glaswand van de onderwaterruimte van het bassin. De bevalling duurde nog geen uur. De eerste dagen zijn spannend, zegt het Dolfinarium. "Het jong moet gaan drinken en moeder zwemt rond met haar baby, maar moet nog even wennen aan de nieuwe situatie." De komende dagen zijn verzorgers dag en nacht aanwezig om te kijken of alles goed gaat. Moeder en jong zwemmen nu in de zogeheten kraamkamer van het Dolfinarium samen met zes andere zwangere vrouwtjesdolfijnen. Volgens het zeezoogdierenpark helpen dolfijnen elkaar in de opvoeding van hun jong en zal het jong op den duur ook achter de andere dolfijnen aan zwemmen. Overigens is nog niet duidelijk of het dolfijntje een jongen of een meisje is. Dat is niet goed te zien omdat het dicht bij zijn moeder tussen de andere dolfijnen zwemt, zegt het Dolfinarium. Het dolfijntje heeft ook nog geen naam. Publiek kan de dolfijnen in de kraamkamer bewonderen, maar wel vanaf iets meer afstand dan normaal in verband met de rust van de dieren.