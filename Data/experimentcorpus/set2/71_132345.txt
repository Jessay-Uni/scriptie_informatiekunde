Reactor Tihange viel uit door defecte motor

Een defecte elektrische motor is er de oorzaak van dat een reactor in de Belgische kerncentrale Tihange gisteren automatisch uitviel. Een woordvoerder heeft dat vanmiddag bekendgemaakt. De motor is gekoppeld aan een stoomturbine in een niet-nucleair gedeelte van de reactor. Volgens de woordvoerder is de storing niet uitzonderlijk en geen reden voor ongerustheid. Hij wijst erop dat een centrale zo'n 320.000 technische componenten heeft. De verwachting is dat de reactor woensdag weer wordt opgestart. De reactor, Tihange 2, heeft al vaker stilgelegen. BelgieÌˆ wil de centrale openhouden, uit vrees voor stroomtekorten. In Nederland wil de Tweede Kamer juist dat de Belgen Tihange sluiten omdat hij een te groot gevaar zou vormen voor de volksgezondheid.