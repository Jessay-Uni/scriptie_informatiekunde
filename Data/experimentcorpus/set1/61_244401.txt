Wekdienst 2/10: Presidentsverkiezingen Brazilië • Grote Prijs van Singapore

Goedemorgen! De Brazilianen bepalen vandaag in het stemhokje het lot van zittend president Bolsonaro. En de Britse Conservatieve Partij komt onder roerige omstandigheden samen. Eerst het weer: de zon schijnt vandaag geregeld en op de meeste plaatsen blijft het droog. Alleen het noorden maakt kans op een bui. De middagtemperatuur ligt rond 17 graden. De komende dagen blijft het rustig herfstweer met geregeld zon en maxima die oplopen naar lokaal 20 graden op woensdag. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Zeker 129 voetbalsupporters zijn om het leven gekomen bij rellen in het Kanjuruhan stadion in de Indonesische stad Malang. Dat heeft de politie bekendgemaakt. De rellen ontstonden na afloop van een wedstrijd in de Indonesische voetbalcompetitie tussen Arema FC en Persebaya Surabaya. Nadat Arema op eigen veld met 3-2 had verloren, stormden de supporters van de club het veld op om hun ongenoegen te uiten. Toen er gevechten uitbraken, vuurde de oproerpolitie traangasgranaten af op het veld en op de tribunes. Duizenden supporters kregen volgens lokale nieuwszenders ademhalingsproblemen door het traangas. Ook werden mensen onder de voet gelopen toen er paniek uitbrak. Volgens de hoofdinspecteur van de politie van Oost-Java zijn zeker 180 mensen naar het ziekenhuis gebracht. Buckingham Palace heeft het eerste officiële portret vrijgegeven van koning Charles, zijn vrouw koningin-gemalin Camilla en de nieuwe prins en prinses van Wales, zijn zoon William en diens vrouw Catherine. Op de foto is het viertal breed lachend te zien in zwarte rouwkleding. De foto werd gemaakt aan de vooravond van de uitvaart van koningin Elizabeth, toen koning Charles op Buckingham Palace een receptie hield voor presidenten, premiers en andere hoogwaardigheidsbekleders. Fijne zondag!