15 maanden cel voor bestuurder monstertruck Haaksbergen

Mario D. die in 2014 in Haaksbergen met een monstertruck het publiek inreed, moet vijftien maanden de gevangenis in. Dat heeft de rechtbank in Almelo beslist. Ook mag hij vijf jaar niet als stuntman in actie komen. Het Openbaar Ministerie had een celstraf van achttien maanden en een stuntverbod van 10 jaar geeÌˆist. Bij het ongeluk van 28 september 2014 kwamen drie toeschouwers om het leven en raakten 28 mensen gewond. Nadat de monstertruck van Mario D. over sloopauto's was gereden, reed hij in op het publiek dat op de show was afgekomen. Sommige gewonden hebben er blijvend letsel aan overgehouden. De rechtbank vindt dat D. onaanvaardbare risico's heeft genomen door met een 4000 kilo zware truck van 1500 pk een show te houden op een kleine parkeerplaats. Behalve dranghekken voor het publiek waren er geen speciale veiligheidsvoorzieningen aanwezig. Ook had hij, gezien de risico's, niet in de richting van het publiek mogen rijden en na elke stunt de truck tot stilstand moeten brengen. D. deed dit niet. In plaats daarvan gaf hij gas en probeerde hij een bocht te maken die zelfs onder ideale omstandigheden rakelings langs het publiek zou gaan. Tijdens de rechtszaak zei de verdediging dat de achterwielbesturing van de truck niet in orde was geweest. Volgens de rechtbank is daar in het technisch onderzoek niets van gebleken. De verdediging had de rechtbank gevraagd om geen gevangenisstraf maar de maximaal mogelijke werkstraf op te leggen. De rechtbank deed dat niet vanwege de ernst van de fouten die D. heeft gemaakt en het leed dat hij de slachtoffers heeft toegebracht. "Dat is alleen te rechtvaardigen door het opleggen van een onvoorwaardelijke vrijheidsstraf", oordeelde de rechtbank. De rechtbank vindt ook dat er van de straf een preventieve werking op de beroepsgroep moet uitgaan. Mario D. kon wegens de begrafenis van een familielid niet bij de uitspraak aanwezig zijn. De stichting Sterevenementen die de show organiseerde, is veroordeeld tot een voorwaardelijke geldboete van 25.000 euro. Dat is conform de eis van het OM. De stichting heeft er onvoldoende voor gezorgd dat het publiek veilig was, oordeelde de rechter. 