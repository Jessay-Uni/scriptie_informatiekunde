IJburgers weren gescheiden ouders

Inwoners van de Amsterdamse wijk IJburg hebben protest aangetekend tegen de komst van een huis voor gescheiden ouders. Woningcorporatie De Key heeft daarom de plannen voor het project bijgesteld, zegt initiatiefnemer Visser bij de Amsterdamse zender AT5. Dominee Visser vindt het besluit van De Key jammer. Hij zoekt samen met de corporatie een nieuwe woning voor het project. Donderdag heeft Visser een ander huis op IJburg bezichtigd. In het zogenoemde Parentshouse zouden vier gescheiden vaders of moeders een kamer kunnen huren, om dicht bij hun kinderen te blijven. Betaalbare woonruimte voor alleenstaanden is schaars in de Amsterdamse wijk. De meeste bewoners van de straat waar het Parentshouse zou komen, wilden niet voor de camera van AT5 reageren. Een bewoner zegt dat de buurt bang is voor verstoring van de dynamiek in de straat. Ook zouden bewoners waardedaling van hun huizen vrezen. Op Twitter spreekt Visser de hoop uit dat omwonenden van het nieuwe huis geen bezwaar hebben tegen het Parentshouse. Op de vraag of er niet altijd ergens 'beroepszeikers' zijn, zegt Visser: "Dat ben ik roerend met u eens".