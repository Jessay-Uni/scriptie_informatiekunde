Stranden Noord-Holland weer vrijgegeven

De stranden bij Egmond aan Zee, Velsen en Zandvoort zijn weer toegankelijk voor het publiek. De politie had de strandtoegangen afgesloten omdat er ampullen waren gevonden met een mogelijk giftige stof. Na onderzoek bleek het om buisjes met calciumcarbide te gaan. Dat is een stof die onder meer wordt gebruikt om te kijken hoe vochtig beton is. Calciumcarbide kan gevaarlijk zijn als het met water in contact komt, omdat er dan een zeer brandbaar gas ontstaat. Zolang de ampullen niet breken kan er weinig fout gaan. Op verschillende plaatsen aan het strand in Noord-Holland werden gisteravond en vanmorgen ampullen gevonden. Bij Egmond aan Zee spoelden tientallen buisjes aan en werden dertien ampullen in een afvalbak op het strand gevonden. Ook in Velsen en Zandvoort zijn ze op het strand aangetroffen. Het strand werd meteen afgesloten en bewoners van strandhuisjes werden gewaarschuwd. Het is niet bekend waar de buisjes vandaan komen.