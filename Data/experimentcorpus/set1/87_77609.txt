Berman leidt missie Afghanistan

De Nederlandse Europarlementariër Thijs Berman is benoemd tot hoofd van de EU-waarnemingsmissie bij de presidentsverkiezingen in Afghanistan. Dat heeft EU-buitenlandvertegenwoordiger Catherine Ashton bekendgemaakt. De presidentsverkiezingen zijn op 5 april. Berman zegt op de site van de sociaal-democratische fractie in het EU-parlement dat het geen eenvoudige missie wordt. "De Taliban zullen er alles aan doen om het verkiezingsproces te verstoren met geweld." De EU-waarnemers kunnen zich lang niet overal veilig bewegen. Daarom is gekozen voor een beperkte missie van vijftien man die intensief zal samenwerken met Afghaanse waarnemers. Berman leidde eenzelfde missie bij de Afghaanse presidentsverkiezingen in 2009 . Daarna was hij hoofd van EU-missies in Ethiopië (2010) en Senegal (2012). Berman zit namens de PvdA sinds 2004 in het Europees Parlement. Hij is bij de EU-parlementsverkiezingen in mei niet herkiesbaar. 