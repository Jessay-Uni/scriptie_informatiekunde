#MeToo-beweging Persoon van het Jaar van weekblad Time

Weekblad Time heeft 'The Silence Breakers' uitgeroepen tot Persoon van het Jaar 2017. Daarmee bedoelt het blad de vrouwen en ook mannen die onder de noemer #MeToo hun verhaal deden over hun ervaringen met seksuele intimidatie en seksueel geweld. Op de omslagfoto van het tijdschrift staan bekende vrouwen als actrice Ashley Judd, zangeres Taylor Swift en voormalig Uber-medewerkster Susan Fowler, met wier onthullingen de beweging begon. Ook op de foto staat een vrouw die haar gezicht niet laat zien. "Het begon met een hashtag, een beweging, een afrekening. Maar het begint, zoals elke grote sociale verandering bijna altijd begint, met daden van individuele moed", zo luidt het commentaar van hoofdredacteur Edward Felsenthal. "Sociale media zijn gebruikt als krachtige versneller: de hashtag #MeToo is miljoenen keren gebruikt in 85 landen." Het initiatief #MeToo kwam dit jaar snel op, nadat de bekende Hollywood-producer Harvey Weinstein was beschuldigd van seksuele intimidatie en verkrachting. 'Me Too' zelf is echter al tien jaar oud. De Amerikaanse Tarana Burke zette de campagne in 2006 op via het sociale medium MySpace. Ze wilde met 'Me Too', lang voor de hashtag werd gebruikt zoals nu, iets doen voor vrouwen en meisjes die met seksueel misbruik te maken hadden gehad. Persoon van het Jaar Time houdt elk jaar een verkiezing voor Persoon van het Jaar. Vorig jaar won de Amerikaanse president Trump de verkiezing, hij werd dit jaar tweede. Derde werd de Chinese president Xi Jinping. Andere genomineerden waren Amazon-oprichter Jeff Bezos, The Dreamers (illegale Amerikanen die oorspronkelijk uit een ander land komen), regisseur Patty Jenkins, de Noord-Koreaanse leider Kim Jong-un, footballspeler Colin Kaepernick, de Amerikaanse speciale aanklager Robert Mueller en de Saudische kroonprins Mohammed bin Salman. 