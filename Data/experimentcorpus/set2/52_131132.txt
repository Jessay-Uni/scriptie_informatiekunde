Criminele asielzoeker bij kleiner vergrijp land uit

Criminele asielzoekers worden bij kleinere vergrijpen het land uitgezet. Nu wordt een verblijfsvergunning ingetrokken of geweigerd als een vreemdeling een onvoorwaardelijke gevangenisstraf van ten minste zes maanden heeft. Maar staatssecretaris Dijkhoff vindt dat ook een voorwaardelijke straf of een taakstraf al kan betekenen dat een asielzoeker het land uit moet, staat in een brief aan de Tweede Kamer. Diep ingrijpen "Als mensen ernstige misdrijven begaan die diep ingrijpen in het leven van slachtoffers kan dat niet zonder gevolgen zijn voor de asielvergunning", zegt Dijkhoff. Het gaat om delicten die "slachtoffers en de maatschappij sterk raken". Volgens het ministerie zijn dat zedenmisdrijven, geweldsmisdrijven, drugsmisdrijven, mensenhandel en terroristische misdrijven. En daarnaast tellen voortaan dus ook misdrijven waarvoor alleen een taakstraf staat mee, stelt de staatssecretaris. In februari heeft Dijkhoff de wet al aangescherpt. Daarvoor kon een criminele vreemdeling pas het land uitgezet worden bij een gevangenisstraf van ten minste achttien maanden. 