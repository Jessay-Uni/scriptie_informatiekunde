Mishandeling om golfbal nekt VVD'er

Het Gelderse Statenlid Jart Sluiter (VVD) is per direct opgestapt vanwege een rechtszaak tegen hem. Sluiter is veroordeeld tot een werkstraf van 100 uur voor mishandeling. Binnenkort dient het hoger beroep, maar dat wil de VVD'er niet afwachten. "U zult ongetwijfeld gehoord hebben wat er speelt en zonder verder in details te treden, wil ik niet dat de VVD hier schade van zou ondervinden", schrijft Sluiter in een brief aan commissaris van de koning Cornielje. Sluiter moet zich binnenkort opnieuw verantwoorden voor de mishandeling van drie jongens. Het Statenlid zat hen achterna omdat ze golfballen van zijn terrein hadden gestolen. Toen een van de jongens viel, werd zijn fiets overreden door Sluiters auto. De rechtbank in Zutphen neemt Sluiter "de wijze waarop hij deze jongens heeft achtervolgd" kwalijk en veroordeelde hem op 31 december tot een werkstraf. Gisteren zei Sluiter bij Omroep Gelderland dat hij de zaak had gemeld bij de integriteitscommissie van de VVD en dat hij gewoon zou aanblijven. Hij zei ook dat hij baalt van de zaak en dat mishandeling een te zware aanklacht is. Sluiter zat drie jaar in de Gelderse Staten. Hij runt ook twee golfbanen, in Hattem en in Putten.