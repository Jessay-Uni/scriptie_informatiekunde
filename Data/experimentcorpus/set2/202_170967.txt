Netanyahu in het nauw: 'Derde vertrouweling wil getuigen in corruptiezaak'

Voor de derde keer in korte tijd zegt een vertrouweling van de Israëlische premier Netanyahu bereid te zijn te getuigen in een corruptieproces tegen de regeringsleider. Dat schrijven Israëlische media. Het gaat ditmaal om Nir Hefetz, de voormalige media-adviseur en woordvoerder van de familie Netanyahu. Hefetz werd twee weken geleden opgepakt. Hij wordt ervan verdacht dat hij een rol had bij het financieel bevoordelen van het grootste telecombedrijf van het land, Bezeq. In ruil daarvoor zou nieuwswebsite Walla!, dat in handen is van het bedrijf, gunstig over Netanyahu hebben bericht. In een andere zaak zou Hefetz hebben geprobeerd een rechter om te kopen om een rechtszaak tegen de echtgenote van Netanyahu te laten vallen. Een derde zaak waarin de naam van Hefetz opduikt, gaat over de bevoordeling van een grote krant, Yedioth Ahronoth, in ruil voor positieve berichten over Netanyahu. Volgens Israëlische media heeft de oud-spindoctor toegezegd dat hij zal getuigen in ruil voor een lagere straf. Daarbij wil hij naar verluidt ook nieuwe informatie over de zaken aan het licht brengen. Het vroegere hoofd van het ministerie van Communicatie, Schlomo Filber, sloot eind februari een vergelijkbare deal met justitie. Eerder getuigde de voormalige stafchef van Netanyahu, Ari Harow, al in twee corruptiezaken. Netanyahu is in Washington voor een bezoek aan het Witte Huis. Hij spreekt met klem tegen dat hij Bezeq heeft bevoordeeld en zegt dat er een heksenjacht tegen hem wordt gevoerd. De premier wordt op dit moment niet als verdachte gezien in de zaak rond het telecombedrijf. Vorige week is Netanyahu wel verhoord door de politie. Zijn vrouw werd volgens Israëlische media tegelijkertijd op een politiebureau in Jeruzalem ondervraagd. In twee van de corruptiezaken heeft de Israëlische politie de aanbeveling gedaan om Netanyahu aan te klagen voor omkoping, fraude en het schenden van het vertrouwen. Hij wordt ervan verdacht dat hij dure cadeaus heeft aangenomen van bevriende miljardairs en dat hij een ander mediabedrijf heeft bevoordeeld. In een van die zaken heeft een andere vertrouweling tegen hem getuigd.