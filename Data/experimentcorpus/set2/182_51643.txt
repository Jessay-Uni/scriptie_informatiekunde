Artikelen Jansen Steur onderzocht

Het Medisch Spectrum Twente laat de betrouwbaarheid onderzoeken van de wetenschappelijke publicaties van neuroloog Jansen Steur. De omstreden arts heeft meegewerkt aan enkele tientallen onderzoeken. Het ziekenhuis geeft de opdracht voor het onderzoek aan de Medical School of Twente, waarmee het verbonden is. De kliniek in Enschede zegt daarbij dat het iedereen vrij staat de publicaties te onderzoeken. Het CDA heeft vragen aan de minister gesteld over de affaire. Vooral over de mogelijke gevolgen voor de wetenschap. Jansen Steur werd in 2003 in Twente wegens medicijnverslaving ontslagen. In 2009 kwam aan het licht dat hij mogelijk grote fouten heeft gemaakt. Dertien mensen zouden onterecht een hersenoperatie hebben ondergaan. Ook zou hij zonder toestemming autopsies hebben uitgevoerd. Er loopt inmiddels een proces tegen de neuroloog. Hij wordt vervolgd voor mishandeling met zwaar lichamelijk letsel, mogelijk met de dood tot gevolg. Vorige week bleek dat Jansen Steur naar Duitsland was uitgeweken. Hij werkte op dat moment in een ziekenhuis in Heilbronn. Het ziekenhuis zegt dat hij de functie van assistent-arts had, maar patieÌˆnten zeggen dat hij ook zelfstandig werkte. Het ziekenhuis heeft hem afgelopen zaterdag ontslagen. Dinsdag werd bekend dat Jansen Steur recent ook in een kliniek in Worms heeft gewerkt. Het ziekenhuis was zeer tevreden over hem. Zijn werkvergunning in Duitsland dateert uit 2006. Hij beschikte ook over een Nederlandse verklaring van geen bezwaar. Ook de Duitse justitie is een onderzoek tegen Jansen Steur begonnen. De aanleiding is een klacht van een Duitse vrouw. Jansen Steur zou een ruggenmergvloeistof bij haar hebben afgenomen. Daarbij zijn complicaties ontstaan. 