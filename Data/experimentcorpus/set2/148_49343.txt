200.000 op de been voor Bhumibol

De Thaise koning Bhumibol is vandaag voor zijn verjaardag korte tijd in het openbaar verschenen. De vorst liet zich bij zijn paleis toejuichen door 200.000 sympathisanten, vooral gekleed in de koninklijke kleur geel. De 85-jarige koning heeft al jaren een slechte gezondheid. Hij woont daarom in een ziekenhuis en verschijnt zelden in het openbaar. Toch is Bhumibol, die in 1946 aan de macht kwam, onverminderd populair in het land. Voor zijn verjaardag vertoonde hij zich op het balkon van zijn paleis, omringd door familieleden. Wel moest koningin Sirikit (80) verstek laten gaan, vanwege gezondheidsproblemen. De koning werd in toespraken gefeliciteerd door kroonprins Vajiralongkorn, premier Shinawatra en de bevelhebber van de strijdkrachten. 