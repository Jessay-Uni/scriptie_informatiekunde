Akkoord over Europese grens- en kustwacht

De Europese Unie heeft een akkoord bereikt over oprichting van een Europese grens- en kustwacht. Die moet de bewaking van de Europese buitengrenzen versterken. De grens- en kustwacht krijgt meer bevoegdheden dan zijn voorganger, het grensbewakingsagentschap Frontex. Het is de bedoeling dat binnenkort 1500 grenswachten paraat staan om snel in actie te komen als de bewaking van de buitengrenzen onder druk staat. Ze helpen ook mee bij de registratie en bij de terugkeer van economische vluchtelingen. Het gaat zowel om zee- als landsgrenzen. De Europese Commissie kwam vorig jaar met het plan en nu zijn ook de Europese Raad en het Europees Parlement ermee akkoord gegaan. Voorzitter Juncker van de Europese Commissie benadrukt dat de grenswacht al een belangrijk punt was in zijn verkiezingscampagne. En staatssecretaris Dijkhoff noemt het opzetten van een Europese grens- en kustwacht een van de prioriteiten van het Nederlandse voorzitterschap. Volgens hem duurde tot nu ingrijpen te lang en konden de buitengrenzen niet effectief worden bewaakt.