Huishoudens geven weer minder uit

Huishoudens hebben in de maand juni opnieuw minder uitgegeven. In vergelijking met dezelfde maand een jaar geleden lagen de uitgaven 2,4 procent lager. De bestedingen van huishoudens dalen nu al twee jaar op rij. De terughoudendheid met geld uitgeven is ook groter dan die in mei. Vooral de uitgaven aan duurzame goederen, zoals auto's, schoenen, woninginrichting en huishoudelijke artikelen en apparaten liepen sterk terug, met 9,9 procent. Ook aan eten en drinken werd 0,8 procent minder besteed. Er werd vanwege het koude weer wel meer uitgegeven aan aardgas. De uitgaven van huishoudens hangen samen met het vertrouwen dat mensen hebben in de economie en in de eigen portemonnee. Afgelopen dinsdag kwamen cijfers over het consumentenvertrouwen van augustus en die waren wat minder somber. Het vertrouwen in de maand juni daalde nog en dat is terug te zien in de jongste cijfers over de bestedingen.