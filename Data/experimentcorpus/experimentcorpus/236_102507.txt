'Scary' Lucille Ball krijgt nieuw beeld

Talloze boze brieven, mails en telefoontjes ontving de Amerikaanse beeldhouwer Dave Poulin over zijn sculptuur van Lucille Ball. Het bronzen beeld staat al sinds 2009 in het park van Celeron, het dorp in de staat New York waar Lucille Ball opgroeide. Maar een Facebook-actie bracht onlangs wereldwijd fans van de Amerikaanse tv-actrice in actie. Poulin heeft nu beloofd gratis en voor niets een nieuw beeld te maken dat meer gelijkenis vertoont. De huidige sculptuur staat inmiddels bekend als 'Scary Lucy' en vertoont weinig gelijkenis met de goedlachse actrice die ook in Nederland jarenlang te zien was in de komische serie I love Lucy. De kunstenaar geeft nu toe dat het beeld "niet tot mijn sterkste werk behoort" en hij zegt dat hij begrip heeft voor de kritiek op zijn werk. 	Lucille Ball overleed in 1989 op 78-jarige leeftijd. In Amerika werd zij enkele jaren geleden door televisiekijkers nog gekozen tot een van de grootste televisie-iconen van de afgelopen eeuw. 