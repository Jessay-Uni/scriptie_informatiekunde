Auto ontvoerde man Nunspeet teruggevonden

De auto van de man die vrijdag in Nunspeet werd ontvoerd, is teruggevonden in Putten. De Mercedes stond geparkeerd in de buurt van de A28. Het is een van de eerste resultaten in het onderzoek naar de ontvoering, die veel vragen opriep. Vrijdag werd een man van 53 uit Doornspijk in Nunspeet uit zijn auto gehaald en door gemaskerde mannen meegenomen. Uren later meldde hij zich thuis. Wat zich in de tussentijd heeft afgespeeld, is onduidelijk. De politie gaat uit van een "serieuze ontvoering" en heeft de man verhoord. De vrouw van het slachtoffer zei dit weekend in het AD dat haar man mogelijk de dupe is van een persoonsverwisseling. De ontvoerders zouden hem hebben laten gaan toen ze ontdekten dat ze "de verkeerde" hadden. De politie bevestigt dat verhaal niet. De BMW die de ontvoerders hebben gebruikt, is vrijdagavond uitgebrand teruggevonden in Overlangel bij Oss. De politie heeft in het opsporingsprogramma Bureau Brabant om tips gevraagd. Morgen komt de zaak ook aan bod in het programma Opsporing Verzocht op NPO 1.