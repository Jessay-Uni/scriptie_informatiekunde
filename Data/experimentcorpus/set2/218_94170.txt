Onrust bij Aldel over laag loonbod

Opnieuw dreigen er problemen bij aluminiumfabriek Aldel in Delfzijl. Werknemers gaan niet akkoord met de salarissen die de Amerikaanse eigenaar biedt. Die zijn gemiddeld 30 procent lager dan wat er vóór de sluiting werd betaald. "We hadden er voor gewaarschuwd," zegt Albert Kuiper van vakbond FNV Metaal. "Maar het was toch wel schrikken toen we de contracten zagen. Afhankelijk van de functie gaan mensen 400 tot 700 euro per maand minder verdienen." De opluchting was groot toen medio november duidelijk werd dat Aldel weer open zou gaan. De Amerikaanse investeerder, de Klesch Group, zag er weer brood in door de hoge aluminiumprijs en de naderende levering van goedkope elektriciteit uit Duitsland. Aldel-medewerkers, vaak al tientallen jaren aan het bedrijf verbonden, hadden weer een toekomst. "Salarissen zijn in de aluminiumindustrie zeker niet de grootste bedrijfskosten," aldus Kuiper. "Toch wil de Amerikaanse eigenaar ook daar geld op verdienen. De loyaliteit van de medewerkers krijgt een enorme knauw met wat hen nu geboden wordt." Hoewel de nieuwe salarissen passen binnen de cao voor de metaalsector, is de rol van de vakbond nog niet uitgespeeld. "De redder uit Amerika heeft blijkbaar over het hoofd gezien dat je in Nederland geen ploegendiensten mag draaien zonder instemming van een vakbond. Die machtspositie gaan we zeker gebruiken", zegt Kuiper. "De werknemers hebben al laten weten dat ze tegen de nieuwe voorwaarden geen ploegendiensten gaan draaien." 	Een aluminiumfabriek als Aldel moet 24 uur per dag draaien vanwege de smeltovens die blijven branden. De onderhandelingen tussen de directie en de vakbonden beginnen 3 december. 