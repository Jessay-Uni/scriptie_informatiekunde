'Defensie vindt geen bewijs voor ontvoering Marco Kroon'

Het ministerie van Defensie heeft na een jaar onderzoek nog geen bewijs kunnen vinden voor de ontvoering van Marco Kroon. De defensietop zou daarom sterke vermoedens hebben dat de drager van de Militaire Willems-Orde zijn verhaal in ieder geval deels heeft verzonnen, meldt de Volkskrant. De krant heeft gesprekken gevoerd met twaalf mensen die betrokken waren bij de missie in Afghanistan of kennis hebben van het interne onderzoek naar de beweringen van Kroon. Geen van allen kan met honderd procent zekerheid zeggen dat Kroon nooit iets traumatisch is overkomen. "We denken wel dat er iets is gebeurd, want de verklaring is heel gedetailleerd en hij zit er echt mee. Maar ik weet niet of het in die mate is gebeurd", zegt een van de bronnen. Begin februari schreef Kroon in een verklaring in het AD over een onderzoek dat naar hem liep. Hij zou in 2007 in Afghanistan een vijand gedood hebben die hem uiterst hardhandig had ondervraagd, mishandeld en vernederd. Kroon meldde deze gebeurtenissen pas begin vorig jaar bij defensie. Binnen defensie wordt vermoed dat Kroon mogelijk lijdt aan een posttraumatisch stresssyndroom, schrijft de krant. Psychologen zouden hem op initiatief van defensie al onderzocht hebben, maar of hij het syndroom daadwerkelijk heeft, is niet duidelijk. Kroon zou een keer tegen de afspraak in 40 minuten weg zijn geweest, tien minuten langer dan toegestaan voor het doen van een boodschap. In die tijd had hij volgens bronnen van de krant een aanrijding met een fruitstalletje waarna omstanders hem zouden hebben ingesloten en geslagen. Kroon zou zich hebben moeten vrijkopen. Dit zou het voorval kunnen zijn waar Kroon op doelde toen hij zei dat hij korte tijd gevangen zat. Maar dat hij vervolgens iemand zou hebben gedood, achten de bronnen van de krant onmogelijk. Het Openbaar Ministerie heeft de resultaten van het onderzoek ontvangen en moet nu bepalen of er een strafbaar feit is gepleegd. Wanneer de ontvoering niet bevestigd kan worden, krijgt Kroon hoogstens een administratieve sanctie opgelegd van defensie. De Volkskrant meldt verder op basis van vijf hoge defensiebronnen dat niets erop wijst dat Kroon met zijn verklaring over zijn ontvoering en het doodschieten van zijn gijzelnemer mensenlevens in gevaar heeft gebracht. Dat staat haaks op de berichtgeving van Nieuwsuur in februari over de grote onrust die is ontstaan onder commando's naar aanleiding van de uitspraken van Kroon. Het programma haalde feiten en details naar boven over een veiligheidsrisico in een missiegebied dat al langere tijd bestaat. Minister Bijleveld van Defensie verzocht Nieuwsuur-hoofdredacteur Joost Oranje uitdrukkelijk om niet over te gaan tot publicatie omdat enkele feiten en details mensenlevens in gevaar brengen. Daarnaast zeiden twee oud-medewerkers van de Militaire Inlichtingen- en Veiligheidsdienst (MIVD) vorige maand tegen Nieuwsuur dat de uitlatingen van Kroon hun leven in gevaar hebben gebracht.