Jetten (D66): 'We hebben juist meer Polen nodig in Nederland'

D66 wil dat er veel meer arbeidsmigranten uit Oost-Europa naar Nederland worden gehaald. In interviews met het AD en het NOS Radio 1 Journaal wijst fractievoorzitter Jetten op cijfers van het CBS, waaruit zou blijken dat er de komende tijd jaarlijks 50.000 mensen uit andere EU-landen nodig zijn om alle vacatures te vervullen. "Ontkennen dat dit nodig is, is de ogen sluiten voor de realiteit", zegt Jetten. Zelfs met 50.000 arbeidsmigranten uit Oost-Europa erbij is het probleem volgens hem nog niet opgelost. In de zorg komen er over een paar jaar nog eens 100.000 vacatures bij, heeft minister De Jonge van Volksgezondheid al voorspeld. "Ik pleit ervoor ze met open armen te ontvangen", zei Jetten in het NOS Radio 1 Journaal. "Zelfs als we alle Nederlanders die nu thuis zitten aan een baan helpen, hebben we nog mensen nodig", zegt Jetten. Hij verwacht weinig problemen. Om de arbeidsmigranten te huisvesten denkt hij aan kleinschalige woonlocaties, bijvoorbeeld op bedrijventerreinen. "Je wilt geen Polenhotels die overlast veroorzaken, of arbeidsmigranten die in huurhuizen terechtkomen waarvoor Nederlanders op de wachtlijst staan." Hij denkt niet dat de Oost-Europeanen massaal aanspraak gaan maken op sociale voorzieningen als de economie weer gaat krimpen. De meesten zullen volgens Jetten dan weer naar huis gaan. Hij roept zijn coalitiegenoten VVD en CDA op om de komst van meer arbeidsmigranten te verdedigen en niet achter de PVV en Forum voor Democratie "aan te hollen". Die partijen zijn veel negatiever over de komst van arbeidsmigranten. Het is moeilijk om vast te stellen hoeveel arbeidsmigranten er op dit moment in Nederland werken. Enkele jaren geleden kwam het CBS tot 750.000 mensen, van wie de meesten uit Polen komen. Volgens hoofdeconoom Van Mulligen van het CBS interpreteert Jetten de cijfers van zijn organisatie verkeerd. Het aantal van 50.000 arbeidsmigranten is volgens hem gebaseerd op de ontwikkelingen van de afgelopen jaren. "Het kan veel meer worden, maar ook veel minder", zei hij in het radioprogramma Spraakmakers. "Alles hangt af van wat de economie doet. Als de economie goed draait neemt de arbeidsmigratie toe. Of arbeidsmigratie nodig is, is een politiek standpunt. Het CBS vindt daar niets van." Jetten wil zich niet blindstaren op een getal. "Hoeveel arbeidsmigranten er nodig zijn, hangt natuurlijk samen met de economische groei."