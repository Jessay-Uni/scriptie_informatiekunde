Huisartsen: bezuiniging maakt zorg duurder

Door research-redacteur Hugo van der Parre De aangekondigde bezuiniging op huisartsen gaat averechts uitpakken. Het brengt de zorg verder weg van de patiënt en gaat veel meer kosten dan het bespaart. Dat schrijft Steven van Eijck, voorzitter van de Landelijke Huisartsen Vereniging (LHV), in een open brief aan minister Schippers van VWS. Van Eijck reageert op de bezuiniging van 132 miljoen euro die in de begroting voor 2012 is ingeboekt. Per huisarts betekent dat een bezuiniging van 20.000 euro. Dat komt ongeveer overeen met de loonkosten van een halve medewerker. Met minder personeel zal een huisartsenpraktijk ook minder werk aankunnen. Het takenpakket dat de afgelopen jaren is uitgebouwd, zal noodgedwongen weer moeten worden afgebouwd, aldus Van Eijck. De LHV-voorzitter schrijft in zijn open brief: "Vooral de kwetsbare patiënt met chronische aandoeningen en ouderen zijn de dupe van uw bezuinigingen. Juist de laatste jaren hebben de huisartsen bewerkstelligd dat de patiënt minder vaak naar het ziekenhuis hoeft." "In de wijk, om de hoek, kan hij terecht voor behandelingen die oorspronkelijk alleen in het ziekenhuis plaatsvonden. U draait de klok terug, waardoor vooral patiënten met chronische aandoeningen sneller en vaker naar het ziekenhuis moeten. Dit treft vooral ouderen, omdat ze meer aandoeningen hebben en minder mobiel zijn. Uw bezuiniging drukt de zorg de wijk uit." Volgens de LHV leidt de bezuiniging juist tot meer kosten, omdat ziekenhuiszorg duurder is. Gesteld dat elke huisarts per week één patiënt extra naar het ziekenhuis verwijst, kost dat de samenleving 200 tot 400 miljoen euro extra, tegenover een besparing van 132 miljoen euro, zo rekent Van Eijck de minister voor. Uiteindelijk wordt dat betaald door de burger, omdat het zal worden doorberekend in de premies van de zorgverzekeraars. Volgens minister Schippers van Volksgezondheid is aan de bezuiniging niet te ontkomen: "Iedereen moet bijdragen aan het beperken van de groei van de zorgkosten, ook de huisartsen. Die hebben de afgelopen jaren hun budgetten overschreden, dat halen we terug. Het is dan ook geen bezuiniging, maar zo kan het wel voelen. Huisartsen zijn heel belangrijk en zullen dat blijven. Ze moeten niet sneller gaan verwijzen naar duurdere vormen van zorg, daar gaan we ook voor zorgen. De huisartsen klagen nu en ik had ook liever een positiever bericht voor hen gehad, maar iedereen die overschrijdt, wordt aangepakt. Als ik dat niet doe, dan wordt uiteindelijk voor iedereen de premie hoger en hoger." De huisartsen houden op 6 oktober een bijeenkomst in de RAI om te protesteren tegen de bezuinigingen.