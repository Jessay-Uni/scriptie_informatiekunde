Mandela keert terug naar Qunu

Nelson Mandela verhuist morgen terug naar zijn huis in zijn geboorteplaats Qunu. De 93-jarige oud-president bracht het grootste deel van zijn jeugd door in het dorpje in Zuid-Afrika's Oost-Kaap. De terugkeer naar Qunu was al gepland. Mandela had voor korte tijd intrek genomen in zijn huis in Houghton bij Johannesburg terwijl zijn huis in Qunu werd gerenoveerd. Dat huis, ontworpen door Mandela zelf, is een replica van het blanke bewakershuis dat hij bewoonde in de nadagen van zijn detentie in de Victor Verster-gevangenis bij Kaapstad. In een verklaring liet de huidige president Jacob Zuma weten dat Mandela in goede gezondheid verkeert. In februari werd de oud-president nog opgenomen voor de behandeling van langdurige buikklachten. Mandela trok zich in 2004 uit het openbare leven terug, vlak voor zijn 86ste verjaardag. Eén van de laatste keren dat hij in het openbaar verscheen, was op het WK voetbal in 2010, dat in Zuid-Afrika werd gehouden. Begin dit jaar liet hij verstek gaan bij de viering van 100 jaar ANC. Nelson Mandela zat tijdens de apartheid 27 jaar gevangen op Robbeneiland, een gevangeniseiland voor de kust van Kaapstad. Hij kwam vrij in 1990 en werd vier jaar later president van Zuid-Afrika. In 1993 ontving hij de Nobelprijs voor de Vrede voor zijn inspanningen voor een vreedzaam einde van het apartheidsregime.