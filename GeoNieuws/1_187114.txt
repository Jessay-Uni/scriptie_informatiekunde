'Nashville-verklaring toont verdeeldheid binnen kerk over homoseksualiteit'

Ze zijn zeker niet anti-homo, maar ze wilden laten horen dat er een "ander geluid is". Predikant Maarten Klaassen, een van de initiatiefnemers van de Nederlandse Nashville-verklaring, zegt dat het omstreden pamflet deels een reactie is op de "eenzijdige" discussie over het onderwerp. En de "verwarring" die dat veroorzaakt bij de achterban van de ondertekenaars. Volgens Miranda Klaver, antropoloog en theoloog aan de Vrije Universiteit, laat het uitgeven van de verklaring zien dat er binnen de Protestantse Kerk in Nederland (PKN) erg verschillend wordt gedacht over homoseksualiteit. "Vooral mensen die zich identificeren met de reformatorische traditie ondertekenden dit pamflet", zegt Klaver. De SGP in het Zuid-Hollandse Hardinxveld steunt bijvoorbeeld de Nashville-verklaring. Maar verderop in onderstaande video keurt de secretaris van de PKN de omstreden tekst juist af: In de Nederlandse Nashville-verklaring is homoseksualiteit en transgenderisme bestempeld als zondig. Geen nieuw standpunt, maar de openlijke veroordeling heeft geleid tot een storm van kritiek, ook vanuit christelijke stromingen. Verschillende protestantse kerken hebben de regenboogvlag gehesen om te laten zien dat iedereen welkom is, ook lhbti'ers. Het OM onderzoekt de mogelijke strafbaarheid van de tekst. Volgens theoloog Klaver zijn de voorstanders van het pamflet een groep conservatieve christenen die het gevoel hebben dat de traditionele familiewaarden op het spel staan. De achterban van die groep bestaat naar schatting uit zo'n 200.000 mensen. De voorstanders van de verklaring wijzen erop dat het gaat om een interkerkelijke en wereldwijd gedragen, christelijk statement. "Wij vinden dat het gesprek over dit onderwerp nu heel eenzijdig gevoerd wordt door de enorme invloed van de homolobby op de samenleving", zei predikant Klaassen in Nieuws en Co op NPO Radio 1. Hij is predikant van de Hervormde Gemeente in Arnemuiden, een conservatieve stroming binnen de PKN. "Wij willen opkomen voor het klassiek-christelijke standpunt, wat de kerk al 20 eeuwen heeft." Voor zijn gereformeerde stroming is dat volgens de prediker "het heteroseksuele, monogame huwelijk". "Maar wij vinden ook dat we onze homoseksuele medemens moeten begrijpen en naast ze moeten staan." In het pamflet staat echter dat "homoseksuele onreinheid of transgenderisme goedkeuren zondig is. Klaver: "Het is heel duidelijk dat met de verklaring afstand wordt genomen van de mogelijkheid dat je homo én christen kunt zijn." De Protestantse Kerk Amsterdam distantieert zich van deze boodschap. "Het lijkt misschien dat ook protestantse kerken achter de verklaring staan, maar het is de mening van een klein orthodox groepje", zegt een woordvoerder van de kerk tegen AT5. Zeker 250 predikanten, voorgangers en politici uit de streng-protestantse hoek hebben het pamflet ondertekend. "Wij betreuren het", zei René Reuver van de PKN in een reactie vandaag tegen de NOS. Reuver wil in gesprek gaan met de dertig PKN-predikanten die het pamflet hebben ondertekend: Predikant Klaassen zegt dat hij graag in gesprek wil gaan met Reuver over het pamflet. Volgens Klaassen is de Nederlandse Nashville-verklaring vooral een reactie op de hevige interne discussie over het onderwerp. Klaasen verwijst naar een advertentie in Trouw van een aantal maanden geleden. "De meer progressieve flank van de Protestantse Kerk Nederland vroeg daarin juist meer ruimte voor homoseksuele relaties en inzegening binnen de kerk. Door zo'n verklaring nemen de vragen binnen de kerk toe." Daarom wilden de ondertekenaars hun achterban "een stukje duidelijkheid geven". SGP-fractievoorzitter Kees van der Staaij is een van de meest prominente ondertekenaars. Ondanks felle kritiek - verschillende mensen dreigden aangifte tegen hem te doen - blijft hij de strekking van de omstreden tekst steunen. Wel zei hij in EO-programma Dit is de dag dat het niet zijn bedoeling was om als politicus en met zijn naam gekoppeld te worden aan deze verklaring. ChristenUnie en CDA hebben afstand genomen van het pamflet. Minister van Emancipatie Van Engelshoven zei gisteren dat "er stappen terug in de tijd" worden gezet met de Nederlandse versie van de Nashville-verklaring. De originele Nashville-verklaring is in 2017 opgesteld door Conservatieve evangelisten in de Verenigde Staten. "Ze verdedigen wat zij zien als de Bijbelse visie op seksualiteit en relatievorming", zegt Klaver. Inmiddels is de Engelstalige verklaring volgens het Reformatorisch Dagblad vertaald in het Duits, Spaans, Chinees en Nederlands. Als reactie op het Nederlandse pamflet is er inmiddels een zogeheten Liefdesverklaring opgezet. In het document wordt opgeroepen om elke geaardheid of geslacht evenveel te respecteren. Volgens initiatiefnemer Boris van der Ham, van het Humanistisch Verbond, hebben zo'n 10.000 bekende en onbekende Nederlanders hun handtekening eronder gezet. Het draait allemaal om de Nederlandse vertaling van de Nashville-verklaring, een document dat in 2017 werd opgesteld in de Verenigde Staten. Er wordt beschreven dat "God het huwelijk heeft bedoeld als een levenslange verbondsrelatie tussen één man en één vrouw". Homoseksualiteit wordt daarom sterk afgekeurd en het is ook niet iets waar christenen onderling van mening over mogen verschillen. Verder staat er de facto in dat homoseksuelen en transgenders van hun geaardheid kunnen 'genezen'. De eerste 250 ondertekenaars zijn verbonden aan onder andere de Hersteld Hervormde Kerk, de Gereformeerde Gemeenten en de Christelijke Gereformeerde Kerken en de Protestantse Kerk in Nederland (PKN). Een link naar de namenlijst is inmiddels offline gehaald.
