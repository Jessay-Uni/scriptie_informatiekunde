Advocaten: aantal bedreigingen neemt toe

Advocaten lijken steeds vaker te worden bedreigd door hun cliënten, maar ze doen bijna nooit aangifte. Het vaktijdschrift Advocatenblad trekt die conclusies na een enquête waaraan 681 advocaten deelnamen. 74 procent van de ondervraagde advocaten zegt wel eens te maken te hebben gehad met verbaal of fysiek geweld. "In de meeste gevallen gaat het om verbaal geweld", zei Daphne van Pasen van het Advocatenblad op NPO Radio 1. "Daaronder valt ook bedreiging. Iets dat heel veel voorkomt. Dan kan het gaan om dreigen met geweld of zelfs dreigen met de dood." Een kleiner deel zegt wel eens te maken te hebben gehad met fysiek geweld. "Dan gaat het om spugen, slaan, duwen en schoppen", zei Van Pasen. Volgens het onderzoek doen maar weinig advocaten aangifte van het geweld van hun klanten. "De algemene reactie is: het hoort er nou eenmaal bij. Het is wel een beetje een macho-cultuur." Tien jaar geleden was het aantal meldingen van geweld onder advocaten nog veel lager, zegt Van Pasen. "Een derde van de advocaten had toen last van bedreiging of agressie. Fysiek geweld kwam toen incidenteel voor. Het lijkt dus duidelijk dat er sprake is van een toename."