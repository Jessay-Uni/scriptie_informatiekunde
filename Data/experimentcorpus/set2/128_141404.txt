Iets ruimere hypotheken in 2017

Mensen kunnen volgend jaar wat meer lenen als ze een huis willen kopen. De ministers Blok en Dijsselbloem hebben de nieuwe 'leennormen' voor hypotheken vastgesteld. Die gaan in op 1 januari. De bewindslieden nemen een advies van het NIBUD over. Doordat de koopkracht de afgelopen twee jaar is toegenomen en door een combinatie van belastingverlagingen en lage inflatie is een kleine verruiming mogelijk, zegt het NIBUD, en het kabinet is het daarmee eens. De maximale hypotheek hangt af van het inkomen en van de hoogte van de rente. Het NIBUD heeft allerlei voorbeelden uitgerekend. Zo kan bij een rente van 2,75 procent iemand met een inkomen van 35.000 euro volgend jaar ruim 6.000 euro meer lenen dan nu het geval is en iemand met een inkomen van 70.000 euro bijna 13.000 euro meer. Verder gaat bij de bepaling van de maximale hypotheek voor tweeverdieners het tweede inkomen zwaarder meewegen. De maximale prijs van een woning die kan worden gefinancierd met de Nationale Hypotheekgarantie is volgend jaar 245.000 euro. Nu is dat nog een kleine 14.000 euro minder. In bepaalde gevallen mogen banken, gemotiveerd, van de hypotheeknormen afwijken. 