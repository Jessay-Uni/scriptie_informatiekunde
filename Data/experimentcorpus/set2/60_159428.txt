'De baai van Freetown is bruin van alle modder en troep'

"Vanaf mijn huis heb ik uitzicht op de berg, waarvan een deel nu helemaal weg is. Eerst stonden er bomen en hutjes, nu is het allemaal weg." Door het getroffen gebied in Sierra Leone rijden kon de Nederlandse stagiair Hidde Hoogendam vandaag niet. "Maar de stad is in de ban van de ramp." Een helling vlak bij de hoofdstad Freetown is vandaag gaan schuiven na hevige regenval, met enorme modderstromen tot gevolg. Hidde heeft uitzicht op zee, als hij bij zijn huis staat. "En de baai daar is helemaal bruin van alle modder en de troep." Waarschijnlijk zijn honderden mensen bedolven onder de modder in Sierra Leone. Volgens het Rode Kruis hebben de modderstromen aan meer dan 300 mensen het leven gekost. Duizenden anderen zijn hun huis kwijt. Op veel plekken zijn mensen bezig met graven, op zoek naar slachtoffers. Toen Hidde vanochtend naar zijn stage-adres wilde vertrekken, merkte hij dat het verkeer overal muurvast stond. "Ik was me niet meteen bewust van de omvang." Pas later zag hij foto's en filmpjes van wat er aan de hand was. "Dan zie je dat de impact wel heel groot is. Dat was wel even goed schrikken." In het getroffen gebied wonen vooral arme mensen. Ze bouwen de huizen illegaal tegen de heuvels. En afwateringssystemen zijn er niet. "Als het dan gaat regenen, wordt alles zacht", zegt NOS-correspondent Koert Lindijer. "En als het dan fout gaat, dan gaat het ook heel erg fout." Volgens Lindijer is dit de grootste ramp in tien jaar, als het gaat om overstromingen in Afrika. Dit soort aardverschuivingen zijn er elk jaar tijdens het regenseizoen. Lindijer: "Dat is altijd een ramp voor mensen in sloppenwijken. Er vinden altijd aardverschuivingen plaats. Huizen die worden meegenomen door water. Het is altijd verschrikkelijk om arm te zijn in het regenseizoen." "Vorig jaar was er ook een modderstroom en dat kostte tien mensen het leven", zegt Hidde. "Die modderstroom is ook ontstaan op de heuvel waar niet gebouwd mag worden." Volgens hem zijn lokale bewoners daarom boos op andere bewoners. "Omdat ze niet luisteren naar de lokale overheid en gewoon hun gang gaan. Dat is schrijnend en bizar om te zien." Zelf voelt Hidde zich niet onveilig in zijn huis, waar hij nog iets meer dan een week verblijft. "Ik woon hier tussen de diplomaten en een paar huizen verderop woont iemand van het ministerie. Dus de riolering is hier wel goed." 