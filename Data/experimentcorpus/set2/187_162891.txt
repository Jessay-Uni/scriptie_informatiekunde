Nederlandse agenten nog maanden op Sint-Maarten

Nederlandse politiemensen blijven nog zeker enkele maanden op Sint-Maarten. Ze helpen daar sinds vorige maand bij het bewaken van de orde na orkaan Irma. Die ondersteuning blijft voorlopig nodig, zegt een woordvoerder. Er zijn nu zo'n zeventig agenten en rechercheurs op Sint-Maarten. Behalve surveilleren helpen ze ook met het achterhalen van plunderaars. In de eerste dagen na de natuurramp waren er veel plunderingen op het eiland. Er worden nog dagelijks gestolen goederen teruggevonden. Sint-Maarten heeft als zelfstandig land binnen het koninkrijk een eigen politiekorps, maar vroeg Den Haag snel na Irma om ondersteuning. Behalve mankracht is er ook materieel van de politie naar Sint-Maarten verscheept. Zo rijden op het eiland sinds een paar weken Nederlandse politiewagens rond.