Honderden deelnemers in Amsterdam bij mars tegen 5G

In Amsterdam is gedemonstreerd tegen het beschikbaar komen van landelijk dekkende 5G-netwerken in Nederland. De deelnemers zijn bang dat dit tot allerlei gezondheidsproblemen gaat leiden. Voorafgaand aan de demonstratie verzamelden zich honderden deelnemers op de Dam. Ze hadden borden en spandoeken bij zich met slogans als "5G weg ermee" en "5G schaadt onze gezondheid". Even voor 14.00 uur vertrok de stoet voor een tocht naar het Museumplein. Het protest was georganiseerd door het burgerinitiatief Stralingsbewust Amsterdam. "Wij maken ons druk over de verkeerde beeldvorming die is ontstaan dat straling heel erg veilig is", zei woordvoerder ReneÃÅe van Gennip op NPO Radio 1. Ze doelde onder meer op een rapport van eerder deze week van toezichthouder Agentschap Telecom. Ook het Rijksinstituut voor Volksgezondheid en Milieu schreef eraan mee. Daarin staat dat de op proeflocaties gemeten straling onder de limieten blijft die voor de gezondheid van mensen zijn opgesteld. De tegenstanders van 5G hechten meer waarde aan rapporten waaruit het tegendeel zou blijken of zeggen dat er meer onderzoek nodig is. 5G gaat op den duur 4G vervangen, wat wij nu allemaal op onze telefoon hebben staan. Dit kun je van het netwerk verwachten: 5G maakt internet sneller. Ook kunnen er meer apparaten met elkaar worden verbonden. De telecomindustrie heeft er grote verwachtingen van. Ook de overheid gaat ervan profiteren. De veiling van de eerste frequentieband, de 700 MHz-band, moet dit voorjaar 900 miljoen euro opbrengen. Het is vandaag wereldactiedag tegen 5G. Ook in andere landen gingen vandaag tegenstanders de straat op.