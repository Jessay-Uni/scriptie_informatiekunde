Eerste filmpje Aletta Jacobs

Op een archiefbeeldensite zijn unieke filmopnamen gevonden van de feministe Aletta Jacobs. Tot nu toe waren er van haar geen bewegende beelden bekend. Het filmpje van 20 seconden dateert uit 1915, meldt Kennisinstituut Atria, gespecialiseerd in emancipatie en vrouwengeschiedenis. Historicus Marten van Harten kwam de beelden bij toeval tegen op de archiefbeeldensite Critical Past. De Groningse hoogleraar Mineke Bosch, schrijfster van een biografie over Aletta Jacobs, bevestigde dat de grondlegster van het feminisme in Nederland op de beelden te zien is. Jacobs loopt in het filmpje bij de Brandenburger Tor in Berlijn. Volgens Bosch was ze in 1915 op rondreis langs alle premiers en ministers van Buitenlandse Zaken van de landen die betrokken waren bij de Eerste Wereldoorlog. Ze wilde op die tournee de resoluties voorleggen die genomen waren op het Internationale Vrouwencongres in Den Haag. Daar waren onder meer voorstellen gedaan voor vredesonderhandelingen, en bemiddeling door neutrale landen. Aletta Jacobs werd op haar reis vergezeld door de Amerikaanse Jane Addams, die in 1931 de Nobelprijs voor de Vrede zou krijgen. Historica Bosch heeft jarenlang gezocht naar bewegende beelden van Aletta Jacobs, maar nooit gevonden. Ze was er wel van overtuigd dat er filmopnamen moesten bestaan, omdat er vaak camera's aanwezig waren op plaatsen waar Aletta Jacobs verscheen. Ze denkt dan ook dat er meer bewegende beelden van de feministe moeten zijn. "Die liggen vast nog ergens bij iemand op een zolderkamer in een oude doos'', zegt ze. Aletta Jacobs streed in Nederland voor het vrouwenkiesrecht. Ze was ook de eerste vrouw in Nederland die een universitaire studie afrondde. In 1877 en 1878 studeerde ze in Groningen af in de medicijnen, nadat ze daar speciaal toestemming voor had gekregen van premier Thorbecke. Jacobs vestigde zich daarna als eerste vrouwelijke huisarts in Amsterdam.