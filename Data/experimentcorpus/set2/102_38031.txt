Brommobiel rijdt in op vol terras

Op de Markt in Den Bosch zijn drie mensen gewond geraakt toen een brommobiel een vol terras opreed. Eén van de slachtoffers moest naar het ziekenhuis, de andere twee zijn lichtgewond. De bestuurder, een oudere man, reed in volle vaart achteruit het terras op. Van opzet lijkt volgens de politie geen sprake te zijn en er is waarschijnlijk geen drank in het spel geweest. Het terras van het café zat bomvol vanwege het mooie weer. In het café is slachtofferhulp aanwezig. De bestuurder is aangehouden en voor verder onderzoek meegenomen naar het politiebureau.