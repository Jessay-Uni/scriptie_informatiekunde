Chileense president: agenten gebruikten buitensporig geweld

De Chileense president Pinﾌテra heeft zich uitgesproken over het optreden van de politie bij de protesten van de afgelopen weken. Volgens Pinﾌテra is er door agenten "buitensporig geweld gebruikt". Bij demonstraties vielen meer dan twintig doden. Duizenden mensen raakten gewond. Meer dan duizend gevallen van mogelijke misdraging door militairen en agenten worden onderzocht. Het gaat om beschuldigingen van mishandeling, seksueel misbruik en marteling. De president zei dat in sommige gevallen protocollen niet zijn nageleefd en dat "misdaden zijn begaan". De protesten in Chili begonnen toen de regering begin oktober besloot de prijs van metrokaartjes te verhogen. Hoewel Pinﾌテra die maatregel twee weken later weer introk, hielden de protesten aan. Honderdduizenden Chilenen hebben de afgelopen tijd geprotesteerd tegen het economische beleid van de regering en de ongelijkheid in hun land. De protesten gingen gepaard met brandstichting, rellen en plunderingen. De betogers vielen politieauto's aan, bekogelden agenten met stenen en staken een bus in brand: Pinﾌテra kwam de bevolking tegemoet met verschillende maatregelen, waaronder een hoger minimumloon. Maar de betogers willen vooral een nieuwe grondwet. Afgelopen vrijdag kondigde de Chileense regering daarom een referendum aan. De Chilenen mogen in april beslissen of er een nieuwe grondwet moet komen en wie die dan moet opstellen.