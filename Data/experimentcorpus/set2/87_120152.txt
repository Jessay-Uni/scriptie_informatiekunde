AMC vindt mogelijk betere behandeling voor bechterew-patiënten

Het Amsterdamse ziekenhuis AMC heeft mogelijk een betere behandeling gevonden voor patiënten met bechterew. De ziekte leidt tot pijnlijke vergroeiingen en kromlopen. Het bestaande medicijn tegen bechterew bestrijdt alleen de pijn, maar een nieuw middel doet volgens het AMC ook ook iets tegen de vergroeiing van de rug. Het middel is ontwikkeld door het Zwitserse farmaceutische bedrijf Novartis. Het is al enige tijd op de markt, maar dan voor de behandeling van onder meer reuma en psoriasis. Hoogleraar reumatologie Dominique Baeten had de leiding over jarenlang internationaal onderzoek naar het middel, dat waarschijnlijk eind februari beschikbaar komt voor bechterew-patiënten. De resultaten van de studie staan in The New England Journal of Medicine. In Nederland zijn ongeveer 80.000 mensen met bechterew, een soort ontstekingsreuma. "De ziekte openbaart zich meestal voor het dertigste jaar en treft dus jonge mensen in de bloei van hun leven", zegt Baeten. De vergroeiing van de rug kan zo ernstig zijn dat mensen in een rolstoel terechtkomen. Een van de bekendste patiënten met bechterew was schrijver Joost Zwagerman, die in september overleed. Baeten en het AMC noemen het goed nieuws dat het middel, anti interleukine-17, veel goedkoper is dan het bestaande medicijn. Het oude middel kost zo'n 14.000 euro per patiënt per jaar, het nieuwe ongeveer de helft. De verwachting is dat een bechterew-patiënt zo om de vier weken een injectie met het nieuwe middel moet krijgen.