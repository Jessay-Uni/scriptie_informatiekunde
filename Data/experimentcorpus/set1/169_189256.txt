Spelende kinderen vissen handgranaat op bij 'schattenjacht' in Hamburg

Twee kinderen hebben in Hamburg bij het buitenspelen een handgranaat opgevist. Ze haalden het projectiel uit het water toen ze met een magneet aan een touwtje op "schattenjacht" waren, melden Duitse media. De twee 11-jarigen, een meisje en een jongen, waren gistermiddag aan het vissen vanaf een bruggetje bij de Alster. Nadat ze een smartphone en een fietsslot naar boven hadden gehaald, zat er een granaat zonder pin aan de magneet aan het touwtje. Ze legden het verroeste projectiel voorzichtig aan de waterkant en riepen de hulp in van voorbijgangers. Die schakelden de hulpdiensten in, die vervolgens vaststelden dat het om een granaat uit de Tweede Wereldoorlog ging. Daarop werd het park bij het water afgezet. De explosievenopruimingsdienst heeft het projectiel veilig tot ontploffing gebracht. De Duitse autoriteiten wijzen erop dat alleen met toestemming van de autoriteiten met magneten in de Alster mag worden gevist. In het water liggen veel gevaarlijke objecten.