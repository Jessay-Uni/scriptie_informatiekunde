Huldiging PSG loopt uit de hand

De huldiging van de Franse voetbalkampioen Paris Saint-Germain is vanavond ontsierd door ongeregeldheden. Op meerdere plekken in de Franse hoofdstad was het onrustig. Daarbij vielen dertig gewonden, onder wie drie politiemensen. Meer dan tienduizend fans hadden zich verzameld bij Trocadero bij de Eiffeltoren om daar de bus met spelers en de kampioenstrofee te begroeten. Paris Saint-Germain heeft gisteren voor het eerst in 19 jaar het Franse voetbalkampioenschap weten te veroveren. Hooligans beklommen bouwsteigers, waardoor volgens de politie een levensgevaarlijke situatie ontstond. Ze klommen ook over de hekken van de perstribune waarna cameraploegen ontzet moesten worden. De spelersbus, die vertrokken was van het stadion Parc des Princes, liep vertraging op door de incidenten. Toen de spelers eenmaal op de buÌˆhne stonden, was door de vele rookbommen de Eiffeltoren nauwelijks waar te nemen. Na minder dan vijf minuten verlieten ze Trocadero. In de uren daarna werd een voorgenomen boottocht afgeblazen, waarna nog meer ongeregeldheden uitbraken: ruiten werden ingeslagen, auto's in de brand gestoken. Bij een bus met toeristen die vast kwam te zitten, werd de bagageruimte geopend. Onduidelijk is er of er koffers gestolen zijn.