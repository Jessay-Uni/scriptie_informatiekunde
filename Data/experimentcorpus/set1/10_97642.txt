Premier India draagt krijtstreep van eigen naam

De Indiase premier Modi staat in de schijnwerpers op de sociale media. Tijdens het staatsbanket met de bezoekende president Obama droeg Modi een pak van traditionele Indiase snit dat vaak gedragen wordt bij formele gelegenheden, een zogeheten jodhpuri. Op het oog gemaakt van een stof met fijne krijtstreep. Twittergebruikers ontdekten echter dat de streepjes zijn opgebouwd uit een oneindige herhaling van de naam van de premier, Nanendra Modi, bericht de website India Today. De premier staat bekend om zijn voorliefde voor mooie en kleurrijke pakken, maar deze keuze leidt tot veel kritiek: "Een ernstig gevalletje zelf-obsessie. Zorgelijk dat het lot van de natie in zijn handen ligt" en "het toppunt van narcistisch gedrag van onze hoogste leider". Toch is Modi niet de eerste die opteert voor deze gimmick. De voormalige Egyptische president Mubarak, ook niet gehinderd door een gebrek aan ego, ging hem voor. Die werd vier jaar geleden al eens gesignaleerd in een krijtstreepje van eigen naam, in zijn geval op een traditioneel westers pak. Daarvoor zou Mubarak 15.000 dollar hebben overgehad, of mogelijk 25.000 dollar als hij de voorkeur had voor het nog kostbaarder cashmere. 	De Amerikaanse president kan de smaak van Modi wel waarderen, want die noemde zijn gastheer aan het banket 'een stijlicoon.' Of Obama weet had van de gewaagde krijtstreep is niet bekend. 