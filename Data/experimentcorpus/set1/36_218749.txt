'Veerboten Nederland mogelijk oplossing voor brexitfiles Kanaaltunnel'

Als het bij de Eurotunnel in Calais zo druk blijft als nu, moeten transportbedrijven misschien meer goederen via veerbootterminals in Nederland en België naar Groot-Brittannië vervoeren. Dat zegt brancheorganisatie Transport en Logistiek Nederland (TLN) in reactie op de verkeersproblemen rond de Franse havenstad Calais. In de aanloop naar het nieuwe jaar zijn in Calais en andere Franse havensteden lange files ontstaan van vrachtwagens met goederen voor Groot-Brittannië. Veel Britse bedrijven gebruiken de laatste maand dat de Britten nog onder de douane-unie vallen om zoveel mogelijk spullen het Kanaal over te brengen. Veel vrachtwagens gaan via de Eurotunnel met de trein naar Groot-Brittannië. Maar er staan al weken lange files richting de tunnel. Gisteren was het extreem druk. "Het zijn geen mooie berichten. Er stonden 8000 vrachtwagens stil. Sommige chauffeurs hebben vijf tot zes uur stilgestaan", zegt Bart van Pagée van TLN. "Een file van zestig kilometer maken we niet elke dag mee." Correspondent Frank Renout laat vanuit zijn auto zien hoe lang de rijen met vrachtwagens zijn: De grote drukte kost de transportsector veel geld. "Een stilstaande vrachtwagen kost vijftig euro per uur, dus dat heeft een enorme economische impact", zegt Van Pagée. Vanuit Calais gaan ook wel veerboten naar Groot-Brittannië, maar chauffeurs kunnen er niet op het laatste moment voor kiezen om de boot te pakken, omdat de treinreserveringen al lang van tevoren zijn gemaakt. Als het de komende tijd zo druk blijft in Calais, is het mogelijk verstandiger voor transportbedrijven om met een veerboot uit Nederland of België naar Groot-Brittannië te gaan, zegt TLN. "Maar dat is nu nog niet een algemeen advies." Volgens correspondent Frank Renout is de situatie op de snelweg bij Calais ronduit gevaarlijk. "Op de A16 staan vrachtwagens stil en daar tussendoor lopen migranten die aan boord proberen te komen." Op 31 december loopt de overgangsperiode af die geldt sinds de Britten begin dit jaar officieel de Europese Unie verlieten. Over de manier waarop de handel vanaf januari verloopt, is nog altijd geen akkoord bereikt. Veel Britse bedrijven zijn bang dat het zeker de eerste maanden een moeizame situatie wordt en willen daarom nu vast extra voorraad aanleggen.