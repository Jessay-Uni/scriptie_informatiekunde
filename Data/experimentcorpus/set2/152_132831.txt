Terreurverdachte Brussel werkte op luchthaven Zaventem

De man die gisteren in België werd gearresteerd in verband met de aanslagen in Brussel in maart, werkte bij de catering op de luchthaven Zaventem. De 30-jarige Youssef E.H.A. had daardoor toegang tot de start- en landingsbanen en tot vliegtuigen. Hij is de achtste verdachte die is opgepakt voor betrokkenheid bij de aanslagen. Youssef E.H.A. blijkt een jeugdvriend te zijn van Khalid el-Bakraoui, een van de broers die in maart zelfmoordaanslagen pleegden in Brussel, onder meer in de vertrekhal van Zaventem. Op zijn computer zijn berichten van Bakraoui gevonden. Daarin werden de vluchten naar de VS, Rusland en Israël genoemd, waarbij werd besproken dat die elke dinsdag bijna gelijktijdig van Zaventem vertrekken. De oudste van de broers Bakraoui blies zich op in de vertrekhal, vermoedelijk met de bedoeling vooral passagiers van die vluchten te treffen. Verder heeft de politie volgens de Franse krant Le Parisien aanwijzingen gevonden dat deze achtste verdachte een paar keer met de andere verdachten in een woning in de Brusselse gemeente Etterbeek is geweest, waar de aanslagen werden voorbereid.