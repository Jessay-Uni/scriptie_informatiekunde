In Libanon ontvoerde Tsjechen vrijgelaten

In Libanon zijn vijf Tsjechen vrijgelaten die daar ruim een half jaar geleden werden ontvoerd. Ze vliegen ergens in de komende dagen terug naar hun vaderland, hebben de Tsjechische autoriteiten bekendgemaakt. De vijf waren vermist sinds 18 juli. Toen vond de Libanese politie in de Beka-vallei bij de Syrische grens een lege taxi met hun paspoorten en andere bezittingen. Het gaat om twee tv-journalisten, een advocaat, een tolk en een veiligheidsfunctionaris. Het is onduidelijk wie het vijftal al die tijd gevangen heeft gehouden. Tsjechische media vermoeden dat de ontvoerders de vrijlating wilden afdwingen van een Libanees die in Tsjechië vastzit. Details over de vrijlating zijn niet bekend. Tsjechië wil niet zeggen of er losgeld is betaald. Volgens het ministerie van Buitenlandse Zaken is de gezondheid van de vijf naar omstandigheden redelijk.