Dijksma: ProRail laat geld voor spoor liggen

ProRail laat geld voor het onderhoud en de vervanging van spoorrails op de plank liggen. Het gaat naar verwachting om een bedrag van tussen de 100 tot 160 miljoen euro over 2015, schrijft Dijksma in een brief aan de Tweede Kamer. De nieuwe staatssecretaris zegt voorop te stellen "dat er zaken in het financieel beheer bij ProRail niet goed gaan". Ze is in gesprek met de top van het bedrijf, die volgens haar ook vindt dat er dingen moeten veranderen. In het NOS Radio 1 Journaal zei ze het erover eens zijn dat de topstructuur van ProRail moet verbeteren. De voorganger van Dijksma, Mansveld, meldde in september dat er over een paar jaar een tekort van 475 miljoen dreigt op de begroting van ProRail. Dijksma schrijft dat het hier gaat "om een getal dat niet stilstaat". Volgens de nieuwe staatssecretaris is onderbesteding bij ProRail een terugkerend verschijnsel. De afgelopen vijf jaar zou gemiddeld 172 miljoen per jaar zijn blijven liggen, op een gemiddelde subsidie van 1,2 miljard. Dijksma zei bij de NOS dat ze zich grote zorgen maakt over de cijfers. Ze noemde een koersverandering noodzakelijk, maar vreest dat die tijd nodig heeft. "Ik heb ProRail weleens een getormenteerde mammoettanker genoemd." 