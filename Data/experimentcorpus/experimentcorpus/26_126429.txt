Apetrots in Eindhoven: 3D-metaalprinter voor Airbus

Apetrots zijn ze vandaag in Eindhoven. Het nog jonge bedrijf Additive Industries mag zijn eerste 3D-metaalprinter afleveren bij de eerste klant: Airbus. Kosten van dit stuk innovatie: 1,8 miljoen euro. Het acht meter lange apparaat kan door Airbus onder meer gebruikt worden voor het maken van kleine lichtgewicht metalen onderdelen als bevestigingsbeugels en armsteunen voor de stoelen. "Airbus denkt uiteindelijk de helft van een vliegtuig te printen", zegt één van de oprichters van Additive Industries, Daan Kersten. "Als je weet dat dat nu slechts een paar onderdelen zijn, dan is de potentie van deze techniek enorm." Drie jaar is er gewerkt aan de ontwikkeling van de industriële metaalprinter. Daarbij kreeg de start-up hulp van Nederlandse high-techbedrijven als chipmachinefabrikant en 'buurman' ASML uit Veldhoven. "ASML is ons grote voorbeeld. Ooit hopen wij net zo groot te worden", zegt de ambitieuze directeur. 3D-metaalprinten is de toekomst volgens Additive Industries. Behalve Airbus wil het bedrijf in hartje Eindhoven meer klanten uit de luchtvaart én grote namen uit de automobielindustrie. "Eén van de voordelen van 3D-metaalprinten is dat je minder materiaal nodig hebt. Je gooit minder weg omdat je precies kunt printen. En je kunt sneller produceren. Je hoeft geen mallen te maken en ook niet te wachten op de boot uit China." Het nog jonge bedrijf heeft nu dertig werknemers; velen zijn afkomstig van ASML, Philips en TNO. "Soms worden we nog als start-up gezien. Ik vind het best. Dat klinkt rebels, dat ligt ons wel", aldus Kersten. Dat een bedrijf als Airbus de eerste klant is, daar staat hij nog steeds een beetje van te kijken. "Zo'n concern steekt toch zijn nek uit door in zee te gaan met een bedrijfje dat nog geen track record heeft, nog geen grote prestaties kan overleggen. Airbus heeft natuurlijk strenge kwaliteitseisen, dus we zullen onze stinkende best moeten doen."