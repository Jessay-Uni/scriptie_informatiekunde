Moordproces Pistorius uitgesteld

De Zuid-Afrikaanse atleet Oscar Pistorius komt pas op 19 augustus voor de rechter. Het proces tegen hem is uitgesteld. Zijn advocaten hebben meer tijd gevraagd om de rechtszaak voor te bereiden. Ook het Openbaar Ministerie wil uitstel. De gehandicapte sporter (26) heeft bekend dat hij zijn vriendin Reeva Steenkamp thuis in Pretoria heeft doodgeschoten. 'Blade Runner' Pistorius zegt dat hij haar per ongeluk onder vuur nam omdat hij dacht dat ze een inbreker was. Volgens de openbaar aanklager heeft Pistorius Steenkamp bewust vermoord na een ruzie. Pistorius verscheen vandaag voor het eerst in de rechtbank sinds hij in februari op borgtocht werd vrijgelaten in afwachting van zijn proces. Hij moest zich een weg banen door een grote groep verslaggevers en fotografen. Pistorius won verschillende medailles op de Paralympische Spelen en deed ook mee aan de Olympische Spelen. Veel Zuid-Afrikanen reageerden verbijsterd op de arrestatie van de atleet. Hij was uitgegroeid tot een nationale sportheld, na een langdurige juridische strijd om als gehandicapte sporter mee te mogen doen aan de Olympische Spelen. 