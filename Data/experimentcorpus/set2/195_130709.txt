'Frankrijk verwacht golf van aanslagen'

Strijders van Islamitische Staat bereiden zich voor op een golf van terreuraanslagen in Frankrijk. Daarvoor waarschuwt het hoofd van de Franse inlichtingendienst DGSI. De waarschuwing komt vlak voor een aantal grote evenementen die de komende maanden in het land worden gehouden zoals het EK Voetbal en de Tour de France. Patrick Calvar deed zijn uitspraken al op 10 mei tegenover een commissie van de Assemblée, maar zijn getuigenis is vandaag pas openbaar gemaakt. Ondertussen is de noodtoestand in Frankrijk verlengd. Het parlement heeft daarmee ingestemd. Door de noodtoestand krijgen de politie en de Franse veiligheidsdiensten meer bevoegdheden, zoals preventief fouilleren, het preventief vastzetten van mensen. De noodtoestand werd na de aanslagen in november ingesteld. Bij die aanslagen in Parijs kwamen 129 mensen om het leven.