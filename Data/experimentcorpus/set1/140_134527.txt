Geen maatregelen ProRail tegen treinsurfers

Spoorbeheerder ProRail gaat geen extra hekken plaatsen om te voorkomen dat treinsurfers op treinen springen. Vorige maand sprong de Brabantse vlogger Willem Vink (18) op het dak van een trein van Veolia om vervolgens een stukje mee te rijden. Hij plaatste het filmpje op YouTube en sociale media. ProRail ziet niets in extra maatregelen. "Het spoor in Nederland is uitgebreid beveiligd. Er staan veel hekken langs het spoor. Extra maatregelen voor mensen die bovenop treinen willen klimmen of springen lijkt ons niet nodig. Mensen hebben gezond verstand genoeg om dat niet te willen", zegt woordvoerder Aldert Baas tegen Omroep Gelderland. "Wie op het dak van een trein wil springen, vindt daar linksom of rechtsom een manier voor. Wie zoiets doet moet zich ervan bewust zijn dat hij het treinverkeer hindert." Vervoerder Veolia heeft aangifte gedaan. In artikel 164 van het Wetboek van Strafrecht staat dat iemand die opzettelijk gevaar veroorzaakt in onder meer het spoorverkeer een maximale gevangenisstraf van vijftien jaar kan krijgen of een zware geldboete.