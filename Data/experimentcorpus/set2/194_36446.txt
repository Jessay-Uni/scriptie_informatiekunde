Bijna-botsing op spoor bij Utrecht

Op het spoor bij Utrecht zijn bijna twee treinen tegen elkaar gebotst. Dat schrijft minister Schultz van Haegen van Verkeer in een brief aan de Tweede Kamer. Een stoptrein is waarschijnlijk door een rood sein gereden en heeft daarna een wissel kapotgereden die openstond voor een werktrein die vanaf de andere kant naderde. Dat het niet tot een botsing kwam is te danken aan "een noodremming", schrijft de minister. Ze wijst erop dat het aantal incidenten waarbij door rood wordt gereden de laatste 5 jaar sterk is teruggelopen en dat de spoorsector hard werkt aan het nog verder terugbrengen ervan. Na het ongeluk van zaterdag in Amsterdam heeft de minister ProRail gevraagd om op korte termijn met "correctieve maatregelen" te komen. Bij het ongeluk in Amsterdam raakten 117 mensen gewond. Een vrouw stierf later aan haar verwondingen. Acht mensen liggen nog in het ziekenhuis. Het ongeluk in Amsterdam werd ook veroorzaakt doordat een trein door rood reed.