Lloret de Mar is rellen beu

De politie van de Spaanse badplaats Lloret de Mar gaat harder optreden tegen jongeren die na het uitgaan ruzie zoeken met agenten. Volgens de politie zijn er elke zomer rellen in Lloret, maar is de overlast dit jaar erger. Franse en Italiaanse jongeren gaan speciaal naar de badplaats om er te vechten. Vanmorgen vroeg raakten honderden jongeren voor de derde keer deze week slaags met de politie. Een ooggetuige zag het gebeuren vanaf een balkon: "Om de haverklap zagen we groepen jongeren die door de politie van de hoofdstraat weggejaagd werden. Dat gebeurde met alle mogelijke middelen: rubberkogels, pepperspray en knuppels. Het was een chaos". De politie heeft twintig relschoppers gearresteerd, waaronder twee Nederlanders. De onrust lijkt te zijn ontstaan nadat een show van dj TieÌˆsto was geannuleerd. Ooggetuigen melden via NOS Net dat het optreden van de Nederlandse top-dj niet kon doorgaan door stroomuitval in discotheek Colossos. Toen ontevreden bezoekers hun geld niet terugkregen, onstonden er buiten schermutselingen. Die escaleerden zo erg dat de politie besloot de hoofdweg af te zetten. De burgemeester van de badplaats aan de Costa Brava heeft extra politie-inzet aangekondigd. Volgend jaar wil hij bovendien dat discotheken eerder sluiten en verbieden dat mensen in hun auto slapen.