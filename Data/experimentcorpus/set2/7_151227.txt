Indonesië overweegt einde aan doodstraf na 'golf van executies'

Indonesië overweegt te stoppen met de doodstraf. Dat heeft president Joko Widodo openlijk gezegd. "Eerst wist hij niet hoe gauw hij moest beginnen met het executeren van ter dood veroordeelden", zegt correspondent Michel Maas. "Het is een heel andere toon die hij nu aanslaat." Maas vindt het lastig te zeggen hoe realistisch de uitspraak van de president is, of wat de gevolgen zijn. Widodo heeft namelijk eenmaal eerder voorzichtig gesuggereerd een einde te willen maken aan de doodstraf, legt de correspondent in het NOS Radio 1 Journaal uit. Eerst zien dan geloven, is de houding van mensenrechtenorganisaties volgens Maas. "Die man die zegt maar wat, zegt bijvoorbeeld Human Rights Watch. Hij heeft het toen eens gezegd en er is vervolgens niets veranderd." Widodo werd in 2014 president. Sindsdien zijn tientallen ter dood veroordeelden gefusilleerd. "Het was echt een golf van executies", zegt Maas. De Nederlander Ang Kiem Soei was een van geëxecuteerden. Hij was veroordeeld voor betrokkenheid bij de productie van xtc. De Nederlander hield vol onschuldig te zijn. Toch heeft Maas het vermoeden dat er achter de schermen wel degelijk iets is veranderd. Zo is de doodstraf sinds juli vorig jaar niet meer uitgevoerd. "Er waren toen vier mensen geëxecuteerd, maar daarna gebeurde er iets vreemds: ze stopten ermee." De overige tien ter dood veroordeelden moesten terug naar hun cel. Over hun executie werd niet meer gesproken. "Het zou dus kunnen dat er stiekem al een moratorium (opschorting van de doodstraf) is", zegt Maas. Internationale druk over de executies (van voornamelijk drugscriminelen) heeft daar volgens hem weinig aan bijgedragen. Sterker nog: het werkte juist averechts. "Jokowi wilde zich niet de les laten lezen en liet de executies expres wel doorgaan. Hoe heviger de kritiek uit het buitenland, hoe harder zijn toon." Nu lijkt de Indonesische president die toon te matigen. Volgens Maas is dat al een forse ommezwaai. "Het geeft aan dat er in ieder geval wordt nagedacht of de doodstraf de juiste manier van doen is. Mogelijk kan hij er nu zonder gezichtsverlies toch mee ophouden."