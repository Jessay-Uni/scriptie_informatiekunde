Spanning Iran-Israël loopt op: 'Als ik het nieuws volg, doet mijn hart pijn'

De militaire spanning tussen Iran en Israël is de afgelopen dagen hoog opgelopen. "Als iemand probeert je te vermoorden, moet je hem voor zijn", zei premier Benjamin Netanyahu deze week, nadat Israël had gemeld Iraanse milities in Syrië te hebben gebombardeerd. En ook in Libanon en Irak vonden luchtaanvallen plaats op Iraanse bondgenoten die waarschijnlijk door Israël zijn uitgevoerd. De door Iran gesteunde terreurbeweging Hezbollah kondigde aan terug te slaan. "Dit is een escalatie", zegt Iran-deskundige Meir Javedanfar van de universiteit van Haifa. "Israël heeft een rode lijn getrokken en het is afwachten hoe Iran zal reageren." De Iraans-Israëlische Rani en Jafit Amrani houden de ontwikkelingen scherp in de gaten. Vanuit een kelder in een Joodse nederzetting in Oost-Jeruzalem zenden ze een radioprogramma uit voor Joden van Iraanse afkomst. Ze draaien Iraanse muziek en spreken met luisteraars over politiek. "De meeste Iraniërs die we spreken zijn blij met de aanvallen. Ze hopen dat Israël zo het Iraanse regime verzwakt", zegt Rani in onderstaande video: In totaal wonen er zeker 130.000 Joden van Iraanse afkomst in Israël. Een groot deel van hen emigreerde in de jaren 50 vanuit het toenmalige Perzië, anderen vluchtten na de islamitische revolutie van 1979. En de meesten lijken premier Netanyahu te steunen. "Ze zijn voorstander van een harde lijn tegen het Iraanse regime, zoals overigens de meeste Israëliërs", zegt Iran-expert Javedanfar. Tegelijkertijd vrezen veel Iraanse Israëliërs voor de gevolgen voor een escalatie. "Als ik het nieuws volg, doet mijn hart pijn", zegt restaurant-eigenaar Shahram Karan. "Ik heb nog familie wonen in Iran en ik maak me zorgen om hen." In totaal wonen in Iran nog zo'n 12.000 Joden. Radio-dj Jafit Amrani hoopt dat ze niet hoeft te kiezen tussen de twee landen. "Iran is als mijn moeder en Israël is als mijn vader. Het is als kiezen tussen mijn linker- en rechteroog. En dat kan ik niet."