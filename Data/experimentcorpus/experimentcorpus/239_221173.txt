4740 nieuwe besmettingen, minder dan gemiddeld

Bij het RIVM zijn tot 10.00 uur vanmorgen 4740 nieuwe bevestigde coronabesmettingen gemeld. Dat zijn er 17 minder dan gisteren en iets lager dan het gemiddelde van afgelopen week, toen er per dag gemiddeld 4814 mensen positief waren. Op woensdag en donderdag is er vaker een piekje in de besmettingen te zien. Dat neemt niet weg dat het gemiddeld aantal positieve tests blijft dalen. De afgelopen week was die daling 10 procent ten opzichte van de zeven dagen daarvoor. In de ziekenhuizen nam de bezetting af. Er zijn dus meer patiënten uit het ziekenhuis ontslagen of overleden dan dat er werden opgenomen. Er liggen nu 2240 mensen met corona in het ziekenhuis (gisteren: 2299), van wie 645 op de IC (gisteren: 651), meldt het Landelijk Coördinatiecentrum Patiënten Spreiding (LCPS). Bij het RIVM werden 85 overleden covid-patiënten gemeld. Gisteren waren dat er nog 69. De afgelopen zeven dagen registreerde het RIVM gemiddeld 70 doden per dag, tegen 82 doden per dag een week eerder. Hoe het aantal doden zich ontwikkelt, hangt mede af van het aantal besmettingen in verpleeghuizen. Er zijn nu 697 verpleeghuizen waar de afgelopen twee weken minimaal één coronabesmetting is vastgesteld. Een week geleden waren dat er 773. Op het hoogtepunt van de eerste coronagolf, op 15 april, waren er 828 verpleeghuizen met minimaal één besmetting.