'Plagiaat door premier Roemenië'

Premier Ponta van Roemenië wordt beschuldigd van plagiaat. Hij zou zeker de helft van zijn juridische proefschrift hebben overgenomen, meldt het wetenschappelijk tijdschrift Nature. Een anonieme tipgever heeft journalisten van het blad documenten laten zien waaruit blijkt dat hele stukken zijn overgenomen en bronvermeldingen ontbreken. Het proefschrift telt 432 pagina's en gaat over het Internationaal Strafhof in Den Haag. Premier Ponta spreekt de beschuldiging tegen en zegt dat hij het slachtoffer is van een hetze van president Basescu. De sociaaldemocraat Ponta en de conservatieve Basescu zijn politieke tegenstanders. Ze kunnen het onder meer niet eens worden wie van hen Roemenië vertegenwoordigt op Europese toppen. De aantijgingen komen een maand na het ontslag van de Roemeense minister van Onderwijs die ook door buitenlandse wetenschappers werd beschuldigd van plagiaat. De minister zat nog geen maand op zijn post. De regering van premier Ponta trad in april aan.