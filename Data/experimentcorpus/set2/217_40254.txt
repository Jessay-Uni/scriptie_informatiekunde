Rust voor havik van Wimbledon

De havik van Wimbledon moet enkele dagen rust houden voordat hij weer aan het werk kan op het tennistoernooi. Rufus werd gisteren herenigd met zijn eigenaars nadat hij de afgelopen week in zijn reiskooi was gestolen uit een auto. Rufus verjaagt duiven op Wimbledon. De vogels kunnen de spelers afleiden en op het publiek poepen. Wimbledon gebruikt daarom al 12 jaar speciaal getrainde haviken en de 4-jarige Rufus is een attractie op de tennisbanen. De roofvogel werd meegenomen uit de auto waarin hij de nacht doorbracht, op een priveÃÅ-parkeerplaats bij de tennisbanen. Het autoraam stond op een kier voor de ventilatie, waardoor de dief de auto kon openbreken. Rufus werd zaterdag ingeleverd bij de dierenbescherming van Londen door een man die zei dat hij het dier met kooi en al in de bosjes had gevonden. Via de fabrikant van de kooi kwam men bij Rufus' eigenaars terecht. De identiteit van de vinder is niet bekend. Rufus moet enkele dagen rust nemen, omdat hij lichtgewond bleek te zijn geraakt aan een pootje. Behalve dat heeft hij aan de diefstal niets overgehouden. 