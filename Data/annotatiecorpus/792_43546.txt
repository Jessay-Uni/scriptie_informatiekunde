Sprekers Democratische conventie

Door buitenlandredacteur Tom Laarhoven De first lady zal op dinsdagavond, voor de Democraten de openingsavond, spreken. Zij geeft het startsein. Het is niet ongebruikelijk dat de first lady een toespraak houdt op de conventie. Michelle sprak in 2008 ook op de conventie en Laura Bush deed hetzelfde op de conventies van 2000 en 2004. Dat Michelle Obama zo'n prominente rol speelt, is wel te begrijpen. Zij is heel populair bij veel Amerikanen en kan gepassioneerd speechen. Ze voert al maanden vurig campagne voor haar man. Voor veel vrouwen is ze een voorbeeld en haar kledingkeuze krijgt altijd veel aandacht in de media, ze staat vaak hoog op de lijstjes van best geklede vrouwen. Als first lady zet ze zich vooral in voor de bestrijding van overgewicht bij kinderen en promoot ze gezond eten. Michelle Obama is net als haar man jurist, ze ontmoetten elkaar bij een advocatenkantoor waar ze allebei werkten. Samen hebben ze twee dochters. William Jefferson Clinton behoeft eigenlijk geen introductie. Hij is de succesvolste Democratische president van de afgelopen tientallen jaren. Hij was van 1993 tot begin 2001 president, een periode waarin het de VS economisch voor de wind ging. En toch wilden veel Democratische politici in de jaren na zijn ambtstermijn niet met hem gezien worden. Dat had alles te maken met het Lewinsky-schandaal. De Republikeinen maakten van de losse normen en waarden onder Clinton een groot nummer. Langzaam maar zeker is er een herwaardering gekomen voor de periode Clinton en dan vooral het economische succes in die tijd. En dat is ook precies de reden waarom Clinton een prominente rol krijgt tijdens de conventie. Hij houdt zijn toespraak op woensdag 5 september. Aan Clinton de taak om de Amerikanen uit te leggen dat de economische plannen van Obama het beste zijn voor het land en de enige weg naar een nieuwe bloeiperiode. Elizabeth Warren is professor aan de universiteit Harvard en haar analyse van de economische crisis in de Verenigde Staten heeft haar tot heldin van de liberalen in Amerika gemaakt. Volgens Warren ligt de oorsprong van de crisis in de jaren 80 van de vorige eeuw toen veel wetten voor de regulering van de financiële wereld werden afgeschaft. Sindsdien heeft Wall Street allerlei risicovolle producten verkocht en dat is de reden van de crisis. Zij legt de schuld van de crisis volledig bij de banken en deze boodschap doet het erg goed bij veel Democratische kiezers, die een afkeer hebben van Wall Street. Warren zal op dezelfde avond spreken als president Clinton, je zou dat dus de night of the economy kunnen noemen. En er is nog een belangrijke reden waarom Warren zo veel spreektijd krijgt. Ze heeft zich kandidaat gesteld voor de senaatszetel van Massachusetts, die nu wordt nog bekleed door een Republikein. Het was de zetel van de in 2009 overleden Democratische legende Ted Kennedy. En de Democraten willen deze zetel koste wat het kost terugwinnen. Massachusetts is overwegend Democratisch, dus Warren maakt een goede kans. Een geslaagd optreden bij de conventie zal haar kansen vergroten. Met Bill Clinton is Jimmy Carter de enige nog levende Democratische oud-president. Maar in tegenstelling tot Clinton wordt Carter door velen, zeker bij de Republikeinen, als een mislukte president beschouwd. Toen bekend werd dat Carter een belangrijke rol zou krijgen bij de conventie, greep het campagneteam van Romney dat direct aan om kritiek te leveren op Obama. Volgens hen is Carter de perfecte stand-in voor Obama, onder beide presidenten was de werkloosheid hoog, lukte het niet om de begroting op orde te krijgen en de economie uit het slop te trekken. Na zijn presidentschap werd Carter vooral internationaal actief. In 2002 kreeg hij de Nobelprijs voor de vrede voor zijn werk op humanitair gebied en het vreedzaam oplossen van internationale conflicten. Jimmy Carter is inmiddels 87 jaar oud en zal er op de conventie persoonlijk niet bij zijn. Op de eerste avond van de conventie zal een videoboodschap van hem worden afgespeeld. Joe Biden is wat de Amerikanen een carrière-politicus noemen. Voordat hij begin 2009 vice-president werd, was hij 27 jaar lang senator voor de staat Delaware. Hij is een echte Washington-insider en speelt een belangrijke rol bij het vergaren van steun voor de plannen van de president in het Congres. Biden heeft een goede band met Obama en was zeker in het begin van zijn presidentschap zijn mentor. De vicepresident wordt nog wel eens gebruikt om in de pers felle kritiek te leveren op tegenstanders. Hij heeft een losse stijl van spreken en maakt nogal eens een uitglijder. Biden heeft bij deze conventie een wat aparte rol. Over het algemeen spreekt de vicepresidentskandidaat op de een na laatste dag van de conventie, maar dat is deze keer niet het geval. Biden zal op donderdag Obama introduceren voor zijn toespraak. De verwachting is dat hij de Amerikanen zal herinneren aan wat de regering Obama bereikt heeft in de afgelopen jaren. Dat Rahm Emanuel mag spreken op de conventie is niet zo verwonderlijk. Hij was de eerste twee jaar van Obama's presidentschap zijn belangrijkste adviseur en nu is hij de burgemeester van Chicago. Emanuel speelt al jaren een grote rol in de Democratische partij. Hij werkte in 1992 al voor de Clinton-campagne en was in de jaren daarna een adviseur van Clinton in het Witte Huis. Van 2003 tot begin 2009 was Emanuel lid van het Huis van Afgevaardigden. In die tijd was hij de architect van het succes van de Democratische partij na een aantal electorale nederlagen. In januari 2009 werd Emanuel de chef-staf van Obama en hij wordt door insiders wel eens de meest invloedrijke adviseur van een president ooit genoemd. Emanuel weet als geen ander wat de regering Obama allemaal bereikt heeft en zal zijn spreektijd gebruiken om Obama's verdiensten te verdedigen. Senator John Kerry weet maar al te goed hoe het is om te spreken op een conventie. In 2004 was hij de presidentskandidaat van de Democratische partij en hield hij op de donderdag de acceptance speech. Kerry nodigde Obama uit om in 2004 op de conventie de keynotespeech te geven, de toespraak die Obama nationale bekendheid bezorgde. Het leek er lange tijd op dat Kerry een goede kans had om George W. Bush te verslaan tijdens de verkiezingen van 2004, maar een agressieve tv-campagne van Vietnam-veteranen, die Kerry's daden in die oorlog in twijfel trokken, beschadigden zijn kandidatuur. Het werd uiteindelijk een duidelijke nederlaag. Kerry komt net als Mitt Romney uit Massachusetts en weet als geen ander hoe Romney het gedaan heeft als gouverneur van die staat. Kerry zal Romneys staat van dienst tijdens zijn toespraak zeker aanvallen. Actrice Eva Longoria is in de Verenigde Staten een grote ster, maar wordt door weinigen geassocieerd met de politiek. Longoria is een van de desperate housewives en had jarenlang een stormachtige relatie met een NBA-basketbal-ster. Daarnaast is ze een fan van president Obama. De 37-jarige Longoria werd in februari benoemd tot mede-voorzitter van de Obama-campagne. Haar taak is om vrouwen en latino's voor Obama te winnen. Verder heeft ze al meerdere fundraisers gehouden, waar flink werd gedoneerd. 