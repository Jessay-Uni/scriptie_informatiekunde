Deetman kritisch over Rooms-Katholieke Kerk en politiek

Wim Deetman blikt kritisch terug op het onderzoek van zijn commissie naar kindermisbruik in de Rooms-Katholieke Kerk. In het programma Sportzomer op NPO Radio 1 verweet hij de kerk dat sommigen nog steeds niet beseffen welke impact alles heeft gehad op de samenleving. De politici in Den Haag zijn te laks met het beantwoorden van de vraag of voor slachtoffers van kindermisbruik de verjaringstermijn moet worden opgeheven. In veel zaken is vervolging onmogelijk omdat die zijn verjaard. Oud-minister Opstelten van Justitie liet destijds weten dat het juridisch onmogelijk is om die verjaringstermijn aan te pakken. "De Kamer heeft daarin berust." Deetman vindt bovendien dat de politiek krenterig is wat betreft de financieÌˆle steun aan de slachtoffers. De Rooms-Katholieke Kerk heeft volgens Deetman naar schatting 30 miljoen euro uitgekeerd aan 1900 slachtoffers. "Dat is ruimhartig vergeleken met Den Haag." Deetman schat dat een veelvoud van het aantal mensen dat een uitkering kreeg, tussen de jaren 50 en 80 is misbruikt. Hij noemde een paar jaar geleden aantallen tussen de 10.000 en 20.000. Veel slachtoffers willen volgens Deetman niet herinnerd worden aan die zwarte bladzijde in hun leven. Toch hoopt hij dat meer mensen alsnog aangifte zullen doen. Dinsdag had Deetman het over een geheimhoudingsclausule die slachtoffers moesten tekenen. Hij wees dat toen al af maar was in Sportzomer nog stelliger. "Je kan geen zwijgplicht opleggen aan slachtoffers van kindermisbruik." Hij verbaast zich erover dat vertegenwoordigers van slachtofferorganisaties hun handtekening hebben gezet onder afspraken, waarin ook specifiek wordt gewezen op de zwijgplicht. "Het is me een raadsel waarom ze dat mede hebben ondertekend." 