Zes overvallers opgepakt na politie-achtervolging op A2

De politie heeft na een achtervolging op de A2 zes overvallers aangehouden. Die hadden in Amsterdam-Noord een vertegenwoordiger overvallen die met een collega op bezoek ging bij een juwelier. Bij een vechtpartij kregen de overvallers, die bivakmutsen droegen, een koffer met waardevolle inhoud te pakken. De vertegenwoordiger raakte daarbij gewond aan zijn hoofd. Hoe het met hem gaat, is niet bekend. De verdachten hebben volgens de politie een Zuid-Amerikaanse achtergrond. De politie kwam hen op het spoor dankzij tips. Iemand had gezien hoe de verdachten hun vluchtauto achterlieten en overstapten in een grijze wagen. Na inzet van een politiehelikopter en een eenheid van de Dienst Speciale Interventies (DSI) kon de wagen tot stilstand gedwongen worden. Een van de zes verdachten zat in de kofferbak. De buit is ook in de wagen teruggevonden. De weg van Utrecht naar Den Bosch was voor de achtervolging afgezet. Inmiddels is de A2 weer open. De zaak vertoont overeenkomsten met een reeks eerdere overvallen die begin deze maand werden behandeld in het tv-programma Opsporing Verzocht. Sinds april vorig jaar zijn ten minste zes juwelenhandelaren overvallen door vermoedelijk dezelfde daders, die volgens de politie mogelijk een Colombiaanse achtergrond hebben. De politie onderzoekt of er een verband is tussen de eerdere overvallen en die van vandaag.