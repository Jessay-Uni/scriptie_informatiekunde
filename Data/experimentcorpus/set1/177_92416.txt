Meer winst Shell ondanks lage olieprijs

Ondanks de gedaalde olieprijs en lagere volumes is de kwartaalwinst van olie- en gasreus Shell met een kwart gestegen. Vorig jaar bedroeg de winst 4,2 miljard dollar (3,3 miljard euro), dit jaar komt de winst uit op 5,3 miljard dollar (4,2 miljard euro). 	Begin deze week kwam concurrent BP ook met de cijfers en daar daalde de winst met bijna 20 procent door de lage olieprijzen. 	"De lage olieprijzen horen bij de volatiliteit in onze industrie en onderstrepen des te meer het belang van greep houden op kosten en uitgaven", zegt bestuursvoorzitter Ben van Beurden van Shell. Shell is bezig met het stroomlijnen van de portefeuille en is niet langer meer gefocust op meer groei en groter worden. Dit jaar is al voor meer dan 9 miljard euro aan bedrijfsonderdelen en activiteiten verkocht. Recent werden olievelden in Nigeria van de hand gedaan en er wordt gekeken naar het afstoten van schaliegasprojecten in de VS en naar projecten in AustralieÌˆ. 	Shell verdiende meer bij de raffinage. Bij de productie en het oppompen van olie en gas werd geprofiteerd van nieuwe en verbeterde productietechnieken en lagere kosten bij de zoektocht naar fossiele brandstoffen. 	De investeringen zijn wel zowat gehalveerd. In het derde kwartaal investeerde Shell bijna 4 miljard euro. Een jaar geleden was dat nog bijna het dubbele. 	Gisteren gaf bodemonderzoeker in de olie- en gasindustrie Fugro precies om die reden een winstwaarschuwing af. De omzet valt terug door afgeblazen of uitgestelde investeringen door oliebedrijven, omdat de olieprijs laag is en de vraag naar olie en olieproducten laag is door minder economische groei. 	Shell is het op een na grootste olie- en gas concern ter wereld, actief in meer dan 70 landen en met meer dan 90.000 werknemers. 