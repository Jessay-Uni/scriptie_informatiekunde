Medewerkster supermarkt doodgestoken in Den Haag, man (56) aangehouden

Bij een steekincident in Den Haag is een medewerkster van een supermarkt om het leven gekomen, meldt de politie. Het gebeurde vanochtend rond 07.00 uur in een vestiging van Albert Heijn aan de Turfmarkt, in het centrum van de stad. Een man van 56 is opgepakt. Het slachtoffer is een 36-jarige vrouw uit Den Haag. Iets na openingstijd van de supermarkt werd de medewerkster neergestoken in de winkel. De dader liep recht op het slachtoffer af en stak haar neer, meldt een woordvoerder van de politie. Die verdachte werd kort daarna aangehouden op straat. Over de toedracht is nog niets bekend. De straat voor de supermarkt is afgezet, en er zijn zwarte schermen geplaatst. Ook in de winkel zijn delen afgezet met linten. Veel hulpdiensten kwamen ter plaatse, waaronder meerdere ambulances. Op de Schedeldoekshaven, vlak bij de Turfmarkt, is ook een stuk afgezet met zwarte schermen. Daar werd de verdachte aangehouden. Geschokte medewerkers worden opgevangen in het gebouw van de Universiteit Leiden naast de winkel. Tijdens het steekincident was de winkel nog vrij leeg, vooral collega's van het slachtoffer waren getuige. Omroep West sprak met Hoessein, een getuige die vanochtend vroeg in de supermarkt was om eten te kopen. Hij omschrijft hoe gillende medewerkers van de supermarkt te horen waren. Tegelijkertijd viel hem de kalmte op waarmee de verdachte de winkel verliet. "Het was een grote, donkere man. Hij was bebloed en had geen wapen in zijn handen", vertelt Hoessein. "De man wist hoe hij de winkel het snelst kon verlaten, maar hij rende niet. Het leek hem niet te boeien dat hij zou worden aangehouden." Supermarktketen Albert Heijn zegt in een verklaring "geschokt en verslagen" te zijn door de dood van hun medewerker. "Onze gedachten gaan uit naar familie, vrienden en collega's. Wij richten ons nu op de zorg voor onze collega's in de winkel."