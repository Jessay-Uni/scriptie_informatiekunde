Duurste juwelen Januarius te zien

Liefhebbers van goud, zilver en edelstenen kunnen zich de komende maanden in Rome vergapen aan een van de waardevolste juwelencollecties ter wereld. Op een unieke tentoonstelling in de Italiaanse hoofdstad worden de belangrijkste objecten uit de schat van de heilige Januarius getoond. De collectie is genoemd naar de beschermheilige van de zuidelijke havenstad Napels. De schat lag eeuwen in een kluis in de kathedraal van Napels en werd zelden gezien door het grote publiek. Het absolute topstuk is de ketting van Sint-Januarius, waarvan wordt gezegd dat het een van de kostbaarste juwelen ter wereld is. Volgens de conservatoren is de ketting, samen met onder meer een mijter bezet met duizenden edelstenen, meer waard dan de Britse kroonjuwelen. De ketting werd gemaakt aan het eind van de 17e eeuw en is sindsdien steeds verder uitgebreid met nieuwe ornamenten. De Franse keizer Napoleon was een van de weldoeners: hij schonk een met diamanten en smaragden ingelegd kruis. Verschillende Europese vorstenhuizen gaven ook sieraden voor de ketting. De tentoonstelling is tot half februari volgend jaar te zien in het Palazzo Sciarra van het Museo Fondazione Roma.