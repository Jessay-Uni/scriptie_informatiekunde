'Het voelt vies om weer op Maalbeek te zijn'

Ook al ga je ernaar op zoek, je ziet het niet. Alle zichtbare schade aan metrostation Maalbeek is weggemoffeld. Over de gebarsten witte wandtegels is een stickervel geplakt. "Het is aan het zicht onttrokken omdat we weten dat de reizigers het de eerste dagen niet makkelijk zullen hebben om hier te komen, we willen ze niet confronteren met de schade", zegt Ann van Hamme van het vervoersbedrijf MIVB. De grootste schade is niet beneden op het perron, maar een roltrap hoger, op een tussenverdieping. Een gevolg van de drukgolf van de explosie. Het geeft een idee van de kracht van de bom. "De schade is verstopt en al het openbaar vervoer in Brussel moet vanaf vandaag weer zoals normaal rijden. Dat is niet alleen voor het comfort van de reizigers", zegt Van Hamme. "Het is natuurlijk heel symbolisch dat dit station open kan gaan, om aan te tonen dat Brussel beetje bij beetje, ondanks de wonden die zijn geslagen, de draad weer op kan pikken." Een gevoel van back to business, zo noemt een van de eerste reizigers het vanochtend. "Het is belangrijk dat de mensen zich weer goed kunnen voelen en de metro kunnen nemen. Goed dat dit zo snel weer kan. Je moet niet te lang blijven stilstaan bij wat er gebeurd is. We moeten verder met het leven." Toch is niet alles weer zoals het voor 22 maart was, op station Maalbeek. Niet alle ingangen zijn open. Er lopen vanochtend meer gewapende militairen rond dan op andere metrostations. En er is die grote witte herdenkingswand in de hal van de toegangspoortjes. In afwachting van een blijvend herdenkingsmonument kunnen reizigers hier een gedachte opschrijven. Het bord is al bijna volgeschreven door slachtoffers, nabestaanden en hulpverleners. Die zijn zaterdag al in het metrostation gaan kijken. De meeste reizigers vanochtend stoppen om de teksten te lezen, en om er een foto van te maken. Een dame veegt een traan weg. Sommige kreten van rouw en verdriet zijn hartverscheurend. De schade aan de tegels is weliswaar niet meer zichtbaar, dit confronteert de reizigers weÃÅl keihard met wat hier vijf weken geleden is gebeurd. "Het is waarschijnlijk wel goed dat mensen zich er zo snel mogelijk overheen kunnen zetten", zegt een jonge vrouw, "maar het voelt vies, het voelt angstaanjagend om hier weer te zijn". 