"Geen herexamen vakantiegangers"

Eindexamenkandidaten die met vakantie zijn en daardoor het uitgestelde vwo-examen Frans missen, mogen geen herexamen doen, heeft de voorzitter van de VO-Raad gezegd in het VARA-programma De Heer ontwaakt. Alleen leerlingen die een onvoldoende halen voor het reguliere examen, krijgen een herkansing. Rectoren kunnen de vakantiegangers later in juni toch toelaten tot het herexamen Frans door hun een 1 te geven voor het gemiste examen, adviseert voorzitter Sjoerd Slagter van de VO-Raad. Een onbekend aantal eindexamenkandidaten is vandaag met vakantie vertrokken, terwijl ze vanmiddag het examen Frans moeten afleggen. Dat examen stond gepland voor woensdag, maar is een dag uitgesteld omdat de opgaven waren uitgelekt. De leerlingen die zijn vertrokken, mikken op het herexamen Frans. De rector kan hun tegemoetkomen als de eindexamenkandidaten aannemelijk kunnen maken dat ze de reis niet konden annuleren, aldus de VO-Raad. Veel reisbureaus hebben regelingen getroffen zodat gedupeerde leerlingen later kunnen vertrekken.