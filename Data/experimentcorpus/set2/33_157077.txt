Choreograaf Hans van Manen krijgt hoge Franse onderscheiding

De Nederlandse choreograaf Hans van Manen wordt vanavond in Montpellier benoemd tot Commandeur des Arts et des Lettres. Dat is de hoogste onderscheiding op cultuurgebied in Frankrijk. Van Manen is de eerste Nederlandse podiumkunstenaar die de titel krijgt. De uitreiking gebeurt vanavond tijdens het festival Montpellier Danse. Daar treedt het Nationale Ballet op met werken van de choreograaf. Bij de onderscheiding is minister Bussemaker van Cultuur aanwezig. Van Manen is de vaste choreograaf van het Nationale Ballet. Hij ontving voor zijn werk tal van prijzen en er zijn internationaal vijftig balletgezelschappen die zijn dansen uitvoeren. Vanaf september brengt het Nationale Ballet een hommage aan de 85-jarige choreograaf, getiteld Ode aan de meester.