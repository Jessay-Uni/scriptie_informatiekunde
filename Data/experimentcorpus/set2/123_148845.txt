Politiebond boos: agenten moeten stofzuigen en ramen lappen

Agenten die eigenlijk horen te surveilleren, worden nu vaak ingezet om het bureau te stofzuigen of dienstauto's schoon te maken. Dat is het gevolg van de centralisatie van huismeesters. Die lopen sinds een paar maanden niet meer op de politiebureaus rond. Politiebond ACP Zeeland-West-Brabant heeft de leiding van de politie-eenheid gevraagd om die maatregel terug te draaien. "Dit werk hoort niet bij politiemensen. Die horen te surveilleren", zegt woordvoerder Maarten Brink van ACP Zeeland-West-Brabant. "Je mist ze op straat." De politie heeft huismeesters in dienst voor tal van klussen zoals het lappen van ramen op bureaus, het vervangen van lampen en het naar de garage brengen van dienstwagens. Tot een paar maanden geleden waren zij dus aanwezig op de politiebureaus. Maar nu werken ze vanuit centrale punten. Springt er een lamp, dan moet dat worden doorgegeven via een intern systeem. Een dag later komt er een huismeester om de lamp te vervangen, legt Brink uit bij Omroep Brabant. "Dat zorgt voor een hoop extra administratie. Voorheen merkten huismeesters dit soort dingen zelf op en vervingen ze de lamp direct." De gevolgen zijn volgens Brink overal merkbaar. "Heeft een auto een defecte ruitenwisser, dan moeten agenten die zelf naar de garage brengen. Daar ben je dan één of twee politiemensen aan kwijt." In Breda hebben teams ervoor gekozen om op zondag met z'n allen de onderhoudsklusjes op te pakken, weet Brink. "Daar is dan een man of zes anderhalf uur mee bezig. Elke zondag. En daar komen dan nog de spoedklussen van door de week bij." De ACP Zeeland-West-Brabant is de eerste die bij de eigen eenheid aan de bel trekt. Maar op grond van signalen uit de rest van het land, verzekert Brink dat het om een landelijk probleem gaat. "Wij zijn van mening dat dit werk niet bij politiemensen hoort. Ik zou daarom zeggen: plaats die huismeesters weer terug bij de bureaus." De korpsleiding heeft nog niet gereageerd.