Dit is de nieuwe intercity, hij rijdt vanaf 2021

De NS heeft een schaalmodel onthuld van de nieuwe intercity. Opvallend aan het uiterlijk zijn de lange spitse neus en de brede zwarte baan langs de ramen. Binnen wachten de reizigers stopcontacten, een afvalscheiding en speciale stoelen voor zwangeren en mensen met een beperking. De eerste ritten van de Intercity Nieuwe Generatie, afgekort ICNG, zijn pas in 2021. De trein moet dan met 200 kilometer per uur gaan rijden tussen Amsterdam en Breda. Een jaar later volgen andere trajecten. De nieuwe trein gaat op drukke trajecten zowel over gewoon spoor als over de hogesnelheidslijn rijden. De NS heeft bij de Franse treinenbouwer Alstom 79 van deze nieuwe intercitytreinen besteld. De vervoerder heeft een optie voor nog eens 150 treinstellen, wat 80.000 extra stoelen moet opleveren. Behalve de NS konden ook reizigers hun zegje doen over het nieuwe ontwerp. Zij mochten meedenken bij de inrichting en de keuze voor de stoelen. 