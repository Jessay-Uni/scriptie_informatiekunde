Vernieuwde crisiswebsite online

De calamiteitenwebsite crisis.nl van de Rijksoverheid is vernieuwd. De nieuwe versie wordt vanochtend officieel gelanceerd. Vorig jaar bleek de website niet goed te werken: zo deed hij het niet bij de grote chemiebrand in Moerdijk. Maar die problemen moeten nu voorbij zijn, zegt het ministerie van Veiligheid en Justitie. NOS op 3 meldde vorig jaar dat er extra geld werd gestoken in de ontwikkeling van een nieuwe calamiteitenwebsite, omdat de oude versie kuren vertoonde. Sinds de start in 2005 was er veel kritiek, voornamelijk omdat de site op cruciale momenten slecht of niet bereikbaar was. Uit documenten en gesprekken met betrokkenen bleek dat het een rommeltje was bij crisis.nl. Onduidelijk was bijvoorbeeld of de website wel was getest op grote aantallen bezoekers. Volgens het ministerie kan de nieuwe website een piekbelasting van 2 miljoen bezoekers tegelijk aan en 40 miljoen pageviews per uur. "Dat is vijf keer meer dan de oude website ooit tijdens een piek aan bezoekers heeft gekregen", zegt een woordvoerder. Daarnaast kunnen er zelfs meerdere crisis-sites online worden gezet als er verschillende rampen naast elkaar gebeuren. "Dan kunnen bezoekers kiezen naar welke site ze willen gaan."