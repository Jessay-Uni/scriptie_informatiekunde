Gratis soa-test op de helling

Mensen die een prostitué bezoeken, kunnen voortaan geen gratis soa-test meer krijgen bij de GGD. Ook mensen met veel wisselende seksuele contacten komen er niet meer voor in aanmerking. Volgens staatssecretaris Van Rijn worden onder deze groepen relatief weinig seksueel overdraagbare aandoeningen gevonden. Ze worden daarom niet langer beschouwd als personen met een verhoogd risico. Van Rijn vindt ook dat de kosten van de gratis test te veel oplopen. De staatssecretaris benadrukt dat deze groepen zich ook kunnen laten testen door de huisarts. Ook voor een andere groep wordt de regeling beperkt. De GGD is nu verplicht om jongeren onder de 25 die positief zijn getest op chlamydia door te testen op andere soa's. Die verplichting vervalt. Tegenover de beperkingen staat ook een uitbreiding. Voortaan kunnen ook mensen die zich bij de GGD melden als slachtoffer van verkrachting of seksueel geweld een gratis soa-test krijgen. Van Rijn wijst op de vaak traumatische ervaringen van deze groep. De soa-tests kosten nu zo'n 30 miljoen euro per jaar en Van Rijn wil dat het daarbij blijft. 30 miljoen is ook voor de komende jaren het plafond. De nieuwe regels gaan binnenkort in, maar de GGD's moeten er bij hun planning en organisatie nu al rekening mee houden. De staatssecretaris benadrukt dat de gratis test blijft voor jongeren, homoseksuelen en mensen die in risicolanden komen. Soa Aids Nederland vindt het goed dat de gratis test beschikbaar blijft voor bepaalde risicogroepen, maar is bezorgd over de mensen die voortaan buiten de boot vallen en moeten betalen. "Vooral voor mensen die economisch kwetsbaar zijn, wordt de drempel voor een test hoger", zegt arts Hanna Bos. Zij vindt dat er nog eens goed moet worden gekeken naar een oplossing voor deze groep. "We denken daar graag over mee", zegt Bos. Regeringspartij PvdA kan leven met de verandering van de risicogroepen, maar is tegen het financiële plafond. "Het is een goed werkend programma, dat elk jaar meer mensen bereikt. Zulke succesvolle preventieve programma's besparen ook veel geld," zegt PvdA-Kamerlid Wolbert. 