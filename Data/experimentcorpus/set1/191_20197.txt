Doden bij dubbele aanslag Peshawar

In de Pakistaanse stad Peshawar zijn bij een dubbele bomaanslag zeker vijftien mensen omgekomen. Ook zijn er volgens de autoriteiten tientallen gewonden gevallen. Volgens de eerste berichten was er een kleine ontploffing die een paar minuten later werd gevolgd door een zwaardere explosie. Mogelijk zat er een bom in een auto die van afstand tot ontploffing werd gebracht. Het geweld in Pakistan is de afgelopen weken flink toegenomen. Donderdag kwamen vier mensen om het leven bij een aanslag in een buitenwijk van Peshawar. De explosieven waren verstopt in een berg vuilnis aan de kant van de weg. Aangenomen wordt dat het geweld een reactie is op de dood van Osama bin Laden. Die werd in mei in zijn schuilplaats in Pakistan gedood door Amerikaanse commando's.