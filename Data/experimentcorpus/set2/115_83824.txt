Veteraan 'stiekem' in Normandië

Een verpleeghuis in het Britse Hove heeft vandaag alarm geslagen omdat een 89-jarige veteraan uit de Tweede Wereldoorlog spoorloos was verdwenen. Bernard Jordan bleek op eigen houtje naar Normandië te zijn vertrokken, voor de 70e herdenking van D-day. Jordan woont al langer in het verpleeghuis en gaat regelmatig een stukje wandelen. Dit keer kwam hij niet terug en de ongeruste verzorgers van het verpleeghuis besloten de politie in te schakelen. De ongerustheid maakte in de loop van de dag plaats voor opluchting, toen de Britse politie een telefoontje kreeg uit Frankrijk. Een collega-veteraan belde vanuit een hotel in Ouistreham, een van de stranden waar de geallieerden op 6 juni 1944 landden. Hij was daar samen met Jordan en het ging goed met de 89-jarige. Aanvankelijk waren er berichten dat de veteraan geen toestemming had gekregen van het verpleeghuis om naar Normandië af te reizen, maar dat werd later ontkend. Het verpleeghuis zegt juist nog te hebben geprobeerd om hem mee te laten gaan met The Royal British Legion, een organisatie die veteranen steunt, maar de aanmelding zou te laat zijn gekomen. Jordan, die bij de marine zat, heeft van de ophef in het Zuid-Engelse plaatsje vermoedelijk weinig gemerkt. Zijn gedachten - op de plek waar hij 70 jaar geleden ook was - waren bij de veteranen die het die dag niet haalden. 