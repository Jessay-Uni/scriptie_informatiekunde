Terreurverdachte Ramona S. op vrije voeten

Terreurverdachte Ramona S. komt op vrije voeten. De raadkamer van de rechtbank Zeeland-West-Brabant heeft het verzoek van het OM om haar langer vast te houden afgewezen. De vrouw uit Maastricht zou in Nederland zijn bekeerd tot de islam en zijn geradicaliseerd. Ze zou drie keer naar IS-gebied in Syrië zijn gegaan. S. werd in september opgepakt in Belgrado. Twee weken geleden leverde Servië haar uit aan Nederland. De vrouw blijft verdachte, maar ze mag haar proces in vrijheid afwachten. Het OM vindt dat zij moet worden aangemerkt als lid van een terroristische organisatie. De raadkamer oordeelt "dat er thans onvoldoende ernstige bezwaren bestaan ten aanzien van deze verdenking" en dat ze daarom wordt vrijgelaten. Meer wil de rechtbank er niet over zeggen.